Христолюбива читанка
за българските деца

съставители:
Иван Цанев
Валентин Кожухаров

С БОГ В СЪРЦЕТО

	Обичам с часове да се ровя из старите дървени ракли, из долапите и таваните по къщите, където са живели моите скъпи, преселили се в отвъдното роднини. Не отдавна от една забутана сред домашните антики чанта внезапно изкочи букварът, по който е учил моят мил дядо. Разтворих го и сякаш в стаята се появи небесна светлина. Грейнаха лицата на славянските първоучители, светите братя Кирил и Методий. Благо, но изпитателно ме гледаха очите на Божия Син Иисус Христос. Дълбоко човечни и запомнящи се от едно прочитане бяха безсмъртните стихове на Вазов и Пенчо Славейков, на чичо Стоян и Дора Габе, приказките на Елин Пелин, Ангел Каралийчев и Ран Босилек …
	Малката ми дъщеричка расте не с дни, а с часове. Вече е в трети клас. Често ни се случва, когато се връщаме от училище, 
хванати за ръка да влезем заедно в църквата „Свети Георги“ и да запалим свещички. В такива минути очите й светяттайнствено, сякаш е открила необикновено съкровище. Гледам как, обзето от благоговеен трепет, детето усърдно се кръсти и дори вече има свой неповторим разговор с всеблагия Отец. В такива светли мигове осъзнавам най-пълно, че дъщеря ми расте свободна, че съдбата й наистина е в собствените й ръце… Затова се радвам, че в новите й учебници се завръщат традиции от времето на моите дядо и баба; че съвременното дете ще има щастливата възможност да разлисти страниците на непознатата за нашето поколение христолюбива читанка; и че успоредно с това ще научи истината за най-светите тайнства, за великата книга — Библията, за живота на Спасителя… Така то несъмнено ще усети, че онзи, който е на страната на Правдата, който върви с Бог в сърцето, непременно ще успее…
	Разглеждал съм прекрасни учебници по религия, изписани с латински букви. Виждал съм из европейските столици как свещенослужителите упорито се борят за спасяването на детските души от съблазните на злото. Ето че в ръцете ни е първият опит да се приобщят малчуганите към най-хубавото, което православната традиция е създала в съкровищницата на българската поезия и проза. Като че ли най-точният епиграф към тази чудесна книга е един куплет от Стоян Михайловски:

	Светлейшите слънца
	на Божий труд са плодовете.
	Трудете се, деца,
	с труда си Господа хвалете!
	Георги Цанков





Дора Габе

МОЛИТВА

О, Господи,
от всички най-добър,
от всички най-голям!
Ти , дето си в небето Сам,
а знаеш тук каквото става
и слънцето отде изгрява,
и де звездичките се крият,
и как тревите сочец пият,
и разцъфтяват, и узряват.
Сега ме гледаш, Божичко, оттам
и знаеш днешния ми грях.
И ме е срам, и ме е страх!
А мама рече:"Господ е добър,
на всички ни прощава."
Затуй ти давам
сърцето си и двете си очички,
и двете си ръчички —
да ти се молят да простиш
на всечки братя и сестрички.
И татко да не ми се кара,
а мама да не плаче,
и баба да не е гакава стара,
и да не страда ни едно сираче,
а пък уроците си утре да ги знам.
О, Господи,
от всички най-добър,
от всички тай-голям!





	МОЛИТВА НА ДЕТЕ ЗА РОДИТЕЛИТЕ СИ


	Колко съм радостен, Господи,когато се обръщам към Тебе и моля за моите родители! Те непрестанно се грижат за мене, трудят се и с голяма обич се стараят да ме предпазят от беди, болест и от всяко зло. Те всякога ми желаят доброто и искат да бъда здрав, и да стана добър и разумен човек. Отплат им, Господи, с Твоето благословение за всички добрини и за обичта им към мене. Дай им здраве и сполука, Пази ги от беди и нещастия, подкрепяй ги през целия им живот, за да бъдат щастливи. Не ги лишавай от Твойта помощ и винаги бди над тях. И на мене помагай да ги обичам, да им бъда послушен, да изпълнявам техните добри съвети, с нищо да не ги огорчавам и да им бъда утеха и радост. Това е тяхната най-горяма награда за всички грижи, безпокойства и трудове, които полагат за мене. Моля Те, от все сърце, прати им тая награда. Чуй, Господи, моята сърдечна молитва и изпълвай нашия дом с радости, защото ние от Тебе очакваме всяко благодеяние и Тебе прославяме като наш най-добър Баща. Амин.





Цоньо Калчев

МОЛИТВА ЗА СИРАКА

Боже, 
за сирака аз Те моля,
да не скита, да не вайка.
Дай сърца добри и воля,
та гой, Боже, да не чувства
липсата на татко, майка!




Петко Р. Славейков

МАЙКА

Мамо, мила майчице,
златна моя сенчице,
Господ, мамо, да ти дава
Да ми бъдеш жива, здрава.

Мила ми си, майко моя,
за теб ще милея
и ще мисля, и ще помня
чак доде живея.




	Емануил Попдимитров
	
	ДВЕТЕ РЪЦЕ


	Една майка била на смъртно легло. Повикала момиченцето си да се прости с него, положила върху къдравата му главица двете си ръце, благословила го и издъхнала. Оттогава малкото сираче винаги чувствало върху себе си двете благославящи ръце на  своята майка.
	Изгубвало ли се ноще в гората, виждало отпреде си двете ръце, които го викали  и му посочвали правия път. Когато минавало по тесния път над дълбоката река, две ръце го подкрепяли изотзад да не падне във водата. Всякога, когато искало да извърши нещо, то се обръщало пак към тия тайнствени ръце. Ако те го спирали със знак, момичето знаело, че постъпката е лоша и се пазело от нея, а ако тоя знак бил утвърдителен, то разбирало, че това, що върши, е добро.
	Пораснало момичето и станало хубава мома. Дошли годежници от далечни места да я искат за невяста. Но тя не знаела какво да направи.Погледнала пред себе си и пак видяла двете ръце: едната държала венец, а другата — пръстен. И момата разбрала, че това е знак за нейната женитба и се сгодила.
	Заживяла тя щастливо със своя мъж. И когато след година трябвало да им се роди детенце, невястата пак видяла през нощта двете ръце, които и подавали малко отроче — момченце, най-голямата радост за родилката…
	Много време се било изминало, откак умряла майката. Тя била в рая. Веднъж света Богородица се разхождала между праведните души в рая и видяла една душа, облечена в бели дрехи, но без ръце. Тя била тъжна и самотна.
	— Зашо си останала без ръце, бедна душо? — попитала света Богородица.
	— Моите ръце останаха долу, на земята, за да бдят над милото ми чедо — отговорила кротко душата на майката.       



Дора Габе

БОГОРОДИЧКИ

Слънцето тъй кротичко си грее, 
лятото отмина —
цъфнали са богородичките
в нашата градина.

Цъфнали са богородичките
розови, лилави,
птиченцата си отишли вече.
Много, много здраве!

Мама е отворила прозореца,
гледа през балкона —
слънцето огряло Майка Богородица
в златната икона.

Гледат двете майки през прозореца
кротки, търпеливи —
бели, розови, лилави богородички,
колко сте красиви!




Йордан Стубел

ЗАКЪСНЕЛИ

С пълни кошници в ръчица,
ей ги — братче и сестрица.
През ливади и рътлини
носят крушки и къпини.

Дълъг път пред тях извива,
до небето чак отива —         
те във тъмното горкички
все вървят, вървят самички.

Весело щурците пеят
и тревите се люлеят,
и пътечката се вие —
между храстите се крие.

Те вървят, вървят горкички
през полето все самички,
ала в тъмната тъмница
пази ги Божа десница.




Йеродякон Серафим

КЪМ БОЖИЯТА МАЙКА

Благославяме те, свята
Майко на Божествен Син!
Той яви се на земята
от греха да ни спаси.
Като агне кротък иде
между вълци да живей,
нищетата ни да види,
с участта ни да се слей.
Той е сметлина и милост,
Той е мир и доброта —
посред вражеско гъмжило
мразен, пъден от света.
Зли царе ще Го подгонят
още в първите Му дни.
Безутешно ще се ронят, 
Майко, твоите сълзи.
Но не падай във покруса,
не плаши се от беди —
ангели закрилят Иисуса
и звезда над Него бди!





	Иван Вазов

	ЗВЕЗДАТА

	Зад широките равнини на изток от Ливан в една ясна нощ, когато небесата бяха засипани с ясни звезди, ненадейно изгря една нова звезда.
	Тая звезда, която никое човешко око не бе виждало до тогава, беше силна, ярка и лъчезарна като едно малко слънце и  нейният силен блясък правеше да бледнеяг околните звезди, що трептяха по високото небе.
	Тая звезда се показа на запад.
	Човеците, които я видяха, се удивиха. И скоро се разнесе мълва за нейното появяване по всички градове и села на царството. И чудеха се всички, и се питаха какво означава това небесно знамение.
	Никой не можеше да отгатне.
	На петата нош слухът за чудесната звезда достигна до ушите на тримата знаменити и славни мъдреци на Халдея, човеци вещи в писанията.
	И като видяха и те звездата, зачудиха се твърде много и се смутиха. Защото никой от тях не можеше да отгатне що означава това небесно светило. Тогава те си рекоха един на други:
	— Да прегледаме старите пророчески книги. Може би в тях да е писано нещо за това знамение.
	Три дена и три нощи мъдреците ровиха писанията на пророците, четоха ги, тълкуваха ги, за да намерят ясен отговор на тайната. 
	И  в края на третата нощ мъдреците възкликнаха от радост, когато намериха в книгите какво предвещава тая чудна звезда.
	И в това предвещание се твърдеше, че ще дойдат нови времена, когато на запад, в юдейската земя, ще се роди един цар. И знак за неговото раждане ще бъде една нова звезда, която ще изгрее на изток, тъкмо над мястото, дето се е родил новият цар.
	И захванаха тогава да се разговарят мъдреците помежду си. Първият рече:
	— За никой цар между човеците до днес не е предвещавано от подобна звезда. Навярно новият цар ще бъде по-велик от великия Сезострис, от всесилния Кир и от славния Александър Македонски.
	А вторият мъдрец рече угрижено:
	— Трепери, бедно земьо, защото страшен завоевател днес се ражда! Твоите полета ще бъдат изново покрити с човешки трупове и твоите реки и бистри потоци ще видят почервенели вълните си от човешка кръв и никога толкова плач и ризание не ще са се издигали към небесата!
	Третият мъдрец каза:
—	Добре, че сме беловласи, та няма да доживеем до ония                                      
страшни дни, когато новороденият силен цар отрасне и със замаха на сабията си ще направи да се покрие земята с пожари, развалини, трупове окървавени, сълзи и отчаяние.
	Тогава и тримата мъдреци казаха:
—	Честити сме, че няма да доживеем до този нещастен 
ден!
	И после стана дума да името на новия цар.  И поискаха  
да узнаят името на новия завоевател на земята, който ще я покрие с кръв и развалини.
	И търсиха пак, и се трудиха много, и откриха смаяни, че името на новия цар е „Любов“.
	И зачудиха се твърде много мъдреците, и възликуваха сърцата им, понеже всичките им страхове за човечеството изчезнаха.
	Тогава те си рекоха: „Блажени, триж блажени сме, че сме живи да дочакаме раждането на Царя на Любовта. Да идем да Му се поклоним.“
	И като взеха със себе си най-благовонните аромати — ливан и смирна — и злато, за да ги поднесат пред благия Цар, тримата белобради мъдреци тръгнаха към ливанските планини.
	А звездата като че вървеше пред тях и им показваше пътя към Царя на Любовта.

	Сезострис, Кир и Александър Македонски — могъщи царе и владетели в древността отпреди рагдането на Христа.
	Ливан — скъпоструващ тамян с много приятна миризма ( вероятно от страната Ливан).
	Смирна — благоуханна растителна смола, използвана в състава на маслото за помазване.
	Ливански планини — планинска верига северно от Юдея и Израил.
	



Димитър Подвързачов

НА ПОКЛОНЕНИЕ

Отдавна спеше Витлеем. В полето
овчари дремеха на стража при овцете.
Внезапно огнена звезда проби небето
и пална цялото поле — да свети.
Огвориха се звездните простори
и ангели Божи слезна по лъчите.
И на овчарите умилно заговори:
„Не бойте се, блажени и честити,
че първи вест ще чуйте и вестите!
В града Давидов, в ясли и над плява
Христос роди се тая нощ за слава!
Ликувайте, открийте си душата,
вървете, гдето води ви звездата!“
И посред войнства небесни
и хорове с небесни песни
овчарите поеха светъл път —
отидоха да Му се поклонят!





	Йордан Йовков

	ЗВЕЗДНА ВЕЧЕР
	(откъс)
	
	Дядо Сидер издигна глава.
	— Звездите… аз ги зная тях. Когато бях овчар, по цели                                                       
нощи съм ги гледал. За овчаря звездите са всичко: те му показват и пътя, те му показват и кога кое време е. Никога не ще се обърка той, додето на небето има звезди. Аз познавам всичките звезди, приказките им…
	Йошка слушаше вече жадно. Дядо Сидер продължи:
	— Виждаш ли, Йошка? Ето онези три големи звезди наред                                една след друга. Това е Ралицата. По нея аз всякога мога                       да позная колко е часа. Ралица се казва — рало е. Ето най-напред са воловете, после ралото и най-подир орачът. А онези купчина звезди — те са Овчарят. Ето стадото му, пръснато на дъга — ситните звезди; ето настрана друга по-голяма звезда и до нея една по-малка — Овчарят и кучето му. Виждаш ги, нали, Йошка. Ето там има друга купчина такива звезди — те са Свинарят. Но Овчарят върви всякога напред, пред Ралицата и пред Свинаря. Бог обича овчарите. Нали затова и те първи са видели малкия Иисус.                                                                                                                        
	Дядо Сидер замлъкна. Йошка гледаше звездите, спомняйки си разказа за Витлеемската нощ, за голямата ярка звезда, огряла над бедната пещера, и овчарите, радостни и учудено коленичили пред Иисуса… Дядо Сидер пак продължи:
	— А онези, големите звезди — седем са, — това е Колата. Разбойник е бил стопанинът на тая кола. Виж де я оставил и отишел на другия край на небето да краде слама, и от кого? — От кума си. Но отдето минал, сламата се посипвала подире му. И сега личи. Затова се казва тая диря Кумова слама… А тая звезда, най-хубавата, най-светлата… скоро ще се скрие вече…
	Далеч се зачуха звънци, приближаваха се овчари. Дядо Сидер се заслуша внимателно, па стана.
—	Дядо Сидере, гледай, гледай! — завика Йошка.                                     
—	Какво има, Йошка?
—	Гледай, гледай… звезда падна.
	Дядо Сидер издигна глава, изгледа небето, но нищо не видя.
—	Умрял е някой — обади се той.
—	Какво?
—	Умрял е някой. Кога умре някой, една звезда пада от
небето…





	Дора Габе

	ЗВЕЗДАТА НА ИИСУСА

Три дечица си вървели                      Сребърният път отива
и звезда видели —                                 право до звездата,
по-голяма, по-светлива,                     като слънце греят в него
също като жива.                                  смаяни децата.

Гледат: сребро- посребрени               Те видели и познали:
всичките пътечки,                                Бог Иисус се ражда,
а по тях се разпълзели                         а звездата, дето води,
златни буболечки.                                пътя им обажда.

И децата стават злато,                         Затова е позлатила,
а сребро косите,                                   посребрила всички —
в ясната пътека ходят                          и пчелици, и мушици,
и се чудят трите.                                   и цветя, и птички!

Там, където се допира
земята с небето,
ясната звездичка спира
и пада в полето.




	Асен Разцветников

	ОТКРОВЕНИЕТО НА ЕДНА СНЕЖИНКА

	Стоя на върха на електрическия стълб и гледам. Хората сноват насам-нататък; Хората тичат. Хората са много заети. Никой не ще и да знае за мене — дребничката снежинка с леденото сърчице и с белите рогчета.
	Аз съм мъничка, но съм много видяла. И много, много зная.
	Някога — отдавна, много отдавна — аз паднах като росна капка в една далечна страна, гдето имаше много слънце и плодове. Малки агънца играеха по тревата край една кошара. Аз се скрих в едно цвете, за да не ме изпие слънцето, и ги гледах през целия ден: те бяха тъй хубави.
	Вечерта заспах уморена. Но посред нощ ме събуди тиха песен. Над кошарата летяха ангелчета и пееха. На небето гореше чудна звезда.
—	Какво е станало? — запитах една буболечка.
—	Родил се е Спасителят на човеците — рече буболечката,                    
като си сложи торбичката на един лист.
	Когато отвориха вратата на кошарата, аз видях в яслите едно малко Дете с голи ръчички. Около главата Му беше светло. А очите Му бяха сини и кротки. Никога не бях виждала такива очи.

* * *                                                                                                                
	
	Много време бе минало от тая нощ. Много пъти ставах на пара.Падах като дъжд или роса, провирах се между бучките чак вдън земя, изпълзявах пак из гърлата на изворчетата, тичах из поточетата и реките. Ходила бях много пъти и в морето.
	Това се случи на една планина.
	Аз се търкалях и си играех по един смокинен лист. Под смоковницата се бяха събрали много хора. Висок Човек им говореше:
	„Прощавайте на ближния си!“
	„Ако имате две ризи, дайте едната на ближния си!“
	„Обичайте се един друг като братя!“
	„Обичайте враговете си!“
	Аз виждах отгоре само къдрите на косата Му, а ми се искаше да Го видя в лицето. Защото никога не бях чувала таквиз думи. И когато извърна челото Си към небето, аз трепнах. Той беше Детето, което видях в кошарата. По очите Го познах: никой друг нямаше такива кротки и добри очи.

* * *   
	
	Един ден лежах в стар глинен съд на върха на един хълм заедно с много капчици оцет. То беше страшен ден. Черни облаци се събираха на небето. Беше тежко и задушно. Идеше буря. Над главата си виждах голям кръст. Отстрани стоеше страж с изваден меч. Хората Го бяха разпнали.
—	Защо? — попитах глинения съд.
—	Защото ги учеше да се обичат. 
	Човекът простена и пазачът натопи в съда една гъба, забита на тръстикова пръчка. Аз се вмъкнах в една дупчица на гъбата. И когато пазачът поднесе гъбата до устата Му, аз Го видях: Той беше високият Мъж, който поучаваше хората на планината. Очите Му бяха пълни със сълзи. Но ясни и добри. Никой друг нямаше такива добри очи.

* * *                                                                                                                                

Оттогава измина много, много време. Безброй пъти 
обикалях аз земята от снежните полюси до топлите страни. Видях ловци на тюлени да се избиват един друг при подялба на лова. Видях как черни хора се биеха с бамбукови клони и си чупеха главите с кокосови орехи. Видях как се промушваха с копия и саби жителите на страните, гдето расте лозата и пшеницата. Как се избиваха с куршуми и огън. Как палеха градовете си.
	О, много страшни неща съм видяла аз! И само аз, мъничката снежинка с леденото сърчице и белите рогчета, зная колко нещастни са хората. Колко безкрайно нещастни са те: защото се ненавиждат.
	Да имах гърло на планинска буря, щях да им викна, та да потреперят:
—	Послушайте Човека със сините очи!





Елисавета Багряна

СНЕЖИНКИ

Ангели в небето
за Христос — Детето
чудни песни пеят
и крила си веят.

От крила им бели
долу полетели
малки перушинки — 
белите снежинки.

И земята цяла
бяла — побеляла.
Радват се децата,
тупкат им сърцата.

С блеснали очички,
с пламнали странички
шум до Бога вдигат:
	— Коледа пристига!
	Елисавета Багряна

КОЛЕДНА ЕЛХА

Трепкайте, свещици запламтели,
бляскайте, звездици сребробели!

Пейте вий, камбанки зазвънили,
птички, ангелчета лекокрили!

Тази нощ е зимна, мразовита,
но от всички нощи най-честита,

че Христос дошъл е на земята
и е Той закрилник на децата.

Всяка скръб и радост на детето
пада Нему право на сърцето.

Затова днес пейте вие всички,
грейте, детски весели ръчички!





	Йордан Стубел

	КОЛЕДНА НОЩ

	(  Сред гората. Елха, отрупана в сняг, блести. Около елхата са наредени: Еленът, Вълкът, Белката и други животни. Една пътека се вие из гората.)
	Еленът: Братко Вълчо, защо не дойдеш по-близо до елхата? Тази нощ не ме е страх от тебе. В очите ти грее добрина. Нали сам дойде при нас, Вълчо?
	Белката: Наистина, приятели, той днес ме срещна в гората и ме спаси от едно премеждие. Аз толкова съм му благодарна!
	Вълкът: Навярно днешният ден е свят. Когато видях всички ви около елхата, като ваш горски брат дойдох да ви се порадвам. Вижте, като че цялата гора празнува, такова чудно събитие не помня да е ставало друг път през годината.
	Сребърната птичка: Защо се чудите? Рано тази сутрин кацнах на върха на тази елха и песента ми затрептя като радост Божия. Вие всички дойдохте с мир и обич и ето, сега всички сме братя.
	Вълкът: Как сладко говориш, малка птичко! Не знам дали хор от небесни звънчета не залива гората. Сам Господ е слязъл днес да благослови всички — и нас, и хората, които друг път ни гонят из хралупи, леглища и гнезда.
	Еленът: Братчета мои, вижте, и звездите стават все по-големи и по-ясни. Небето се превръща в светлина и блясък, а с него заедно и гората. Ето я пътеката, тя сякаш стига чак до небето. Вижте, някой се задава по нея, иде към нас с тиха песен.
	( B това време едно окъсано момче се задава и стига до елхата.)
	Момчето: Добър вечер, мои горски братя. Ето ме, дойдох и аз при вас. Аз нямам майка, нямам и баща — сирак съм. Приемете ме между вас. Стоплете  сърцето ми. Тази нощ е свята и никоя земна твар не трябва да бъде сама. Другарчета, не се страхувайте от мен. Тръгнах да диря радост — ето ме между вас. Вълчо, колко си добър! Виж, снежинките зачестиха, падат и не се топят, греят като малки слънца. Нали тази вечер е Бъдни вечер! Нали тази нощ ще се роди младият Бог!
	Вълкът: Младият Бог! Затова очите на всички се превърнаха на звезди от радост, а най-чудната от всички звезди още малко и ще изгрее на небето. Ще затрепти, ще запее и ще извести на всички, че се е родил Божият Син.
	Момчето: Наистина, Вълчо, след малко заедно със снежинките ще слязат от небето и ангелчета, ще дойдат при нас и ще ни помогнат да накичим елхата с Божи дарове. Тогава една песен ще екне по земята — песента на Господнята любов.
	Еленът: А ти знаеш ли тази чудна песен?
	Момчето: Знам я. С нея се ражда всеки. Тази нощ ще си я припомним. Първо ще изгрее чудната голяма звезда, която ще възвести за раждането на младия Бог, сетне елхата, около която сме се събрали, ще порасте и стигне до небето; по нея, като по стълба, ще слизат ангели и с песни ще известят на света благата вест, че Бог се е родил; после ще чуем и камбаните от близкото село, ще чуем и коледарите да пеят. Ще трепне гласът и на нашата сребърна птичка, ще запее всичко. А на всяко зелено клонче на елхата ще грее като звездица по една свещица.
	Белката: А къде ще се роди младият Бог?
	Момчето: Тук, на земята. Между нас. Нека Му оплетем люлка от зелен бор и да Му приготвим легло от сребърни пера. Аз ще скъсам ризката си да Го повия. Искате ли?
	Всички животни (в хор): Искаме, искаме! Гората ще ни помогне, тя ще разтвори зимните си врати и там ще намерим злато и сребро да оплетем малка люлка.
	( Животните се пръскат из гората. Сирачето остава само.)
	Момчето: Боже мили, благодаря Ти, че тази свята нощ ме доведе тук — между Вълка и Елена. Колко кротки и добри сърца имат те! Нали и тяхната радост е дошла от небето. Нали и те знаят една песен — Твойта песен. Затова ми е хубаво при тях.
	( След малко животните се завръщат и всяко от тях носи клонка от бор. Момчето прибира клонките, прави люлка и пее:)
	
	Божа майка люлка прави
	във горица люлякова,
	на две пръчки люлякови
	да си люля млада Бога.
	Ой, Коледо, мой Коледо!    





ДАР ОТ БОЖА МАЙКА
( Коледна народна песен)

— Момиченце, кокиченце,
кой ти купи тънка риза,
тънка риза копринена:
на гърди й ясно слънце,
на поли й рой звездици,
на ръкави — треперушки,
на врата й — сърмен шивец?
	— Ой ви вази, коледари,                                                                                              
питате ме, ще ви кажа:
повика ме Божа майка
за слугинче, ратайкинче
да си бавя млада Бога,
та ме дари с тънка риза,
тънка риза копринена.





	Илия Волен

	КОЛЕДНИ ОБИЧАИ

	След слънчевото лято и кротките есенни дни, през което време нашият народ прекарва в тежък и благословен труд на полето, настъпва студената бяла зима и полският работник се прибира в къщата си да си почине. Идват тогава свети дни. Но най-светите от всички зимни дни са дните, през които се празнува рождението на нашия Господ Иисус Христос. Тоя светъл празник се нарича освен Рождество Христово и Коледа. През нито един друг празник не се пеят толкоз много песни, не се разказват толкоз много приказки и не се изказват толкоз много благословии, както през празника Рождество Христово! Нито един друг празник не е свързан с толкоз много обичаи, веселие и шеги, както празникът Рождество Христово!
	За светите рождествени празници се почистват и измазват къщите, а ония от момците, които са надарени от Бога с хубав глас, се събират на групи и учат песните и благословиите, с които ще споходят всеки дом по празниците. На Бъдни вечер, срещу Рождество Христово, всяка домакиня слага върху покривката на софрата голям хляб със забодена в него запалена свещ, гозба и по шепа от всички ония плодове и зеленчуци, които семейството произвежда. Кадят всичко това с ралника (палешника), смирено се кръстят и изказват благословии, с които благодарят на Бога за всички добрини, които им е пратил досега и Го молят да им дава и занапред живот и здраве, за да се събират все така на веселия; да им даде по Гергьовден зелени ниви и шарени агънца, по Петровден — пиленца, по Света Богородица —  тежки пити с мед, теленца и т. н. След това домакинът и домакините вдигат високо хляба и го разчупват, като благославят да стане през лятото толкова високо житото.
	Тая вечер се запалва голям огън, който цяла нощ гори, та както овчарите из светото Евангелие по огъня на звездите са открили пещерата, в която се родил нашият Господ Иисус Христос, така и коледарите по огъня на бъдника (дървото, което гори тая нощ) да намерят всеки дом и да го споходят с песни и благословии. С тези песни и благословии те молят Бога да даде на домакина момче като златен пръстен, власати и агнати овци, златогриви и бързоноги коне, шарени агънца, млечни крави, ройни пчели, мед и масло, сребро и злато и т. н. А когато напуснат дома, коледарите благославят: „Като излезем ние, Господ да влезе!“





Лъчезар Станчев

ХОР НА КОЛЕДАРИТЕ

Вредом по земята
носим вест благата:
Господ се роди!

Бърже вси станете,
порти разтворете:
Господ се роди!

Бедни и богати
в хижи и палати:
Господ се роди!

С радост ни срещнете,
скърби забравете:
Господ се роди!

Млади или стари,
ний сме коледари:
Господ се роди!

Вредом по земята 
носим вест благата:
Господ се роди!
	




Асен Разцветников

РОЖДЕСТВО

Млада Бога се роди,
грейте, сребърни звезди.

Пейте, румени деца,
пейте с весели сърца.

Бог е светъл като ден,
Бог отново е роден.

Той роди се във нощта
сред бездомните в света.

Той е беден като тях,
приближете Го без страх.

Той дошъл е в тоя свят
да посее благодат.

Да посей на длъж и шир
сговор, светлина и мир.

И с любов да утеши
безнадеждните души!




Дора Габе

КОЛЕДА

Разтвори се тъмно небе
със сребърна месечина,
с облачета и звездици — 
разтвори се нашироко,
нашироко, надълбоко,
че се спусна златна стълба
от небето до земята,
а по нея млада Бога
слезе долу при децата.
Кое дете сън заспало,
млада Бога не видяло,
кое дете лошо било,
млада Бога натъжило.
Само дете коледарче
млада Бога веселило
и звездата Витлеемска
люлката му осветила.


	Тодор Г. Влайков

	ПО КОЛЕДА
	( Из „Преживяното“)

	… Ето го най-после и Бъдния вечер. В собата кака е раздигнала и разтребила всичко, както бе за службата. Мама пак се е разшетала из къщи. Мен ме не сдържа на едно място: сега съм при кака, помагам й да постила шарените черги, па току ще изкоча в къщи да видя какво прави мама. Тя вече е приготвила много нещо и от захлупените менчета, тенджури и гърнета около огнището се носи миризма на хубави гозби…
	Тато се прибира тая вечер по-рано. Той е важен, както винаги, но в същото време и благоразположен. Изправя се, според своя навик, с гръб към пещта. Тя е много топла. Че сега мама, както никога, повторно я е запалила. И видях, турна вътре един голям кютюк — бъдник било това. Ще гори той цялата нощ. Кака внася голямата паралия и слага я не до пещта, както други път, а под куностаса, дето свети добре измито кандило. Мама запринася от къщи, каквото е приготвила и каквото трябва, и заедно с кака започват да нареждат бъдни-вечерската трапеза. Аз, свит до байко в топлото кюше, нетърпеливо хвърлям поглед към широката паралия, която все повече се пълни и кити с различни работи.
	Когато всичко е напринесено и наредено, тато бавно пристъпя, скръства крака и разполага се начело на паралията. Скоквам бързо и аз и отивам, та сядам до коляното му. От другата му страна пък тихо се намества байко. Като дотъкмява още едно-друго, и мама присяда отсреща, а до нея и кака.
	В средата на паралията е сложена бяла, хубаво загладена турта. Върху нея е поставена разлата паничка с мед. До туртата в малък съд, напълнен с пепел от огнището, гори забодена восъчна свещ, а до него из кандилницата се издигат струи дим от измирски тамян. Наоколо са наредени гозбите: в един тас е джуркания боб, нарязан на квадратчета и полян отгоре с петмез, в сахан са свитите от пресол пилци с ориз — така казваме на сърмите, — в голяма паница е сипан ошав, а в друг разлат съд са сложени орехи, лешници, ябълчета и смокинки.
	— Сега да се отчете молитвата! — нарежда тато. Байко се изправя. Ставам и аз и казвам „Святий Боже“. Всички се кръстим. След това байко изчита „Ядят убози“. Мама взема димящата кандилница и прикадява три пъти паралията. Кади после и по всички кюшета на собата. И като се връща, туря кандилницата на скемлето под куностаса и сяда на своето място.                                                   
	Сега тя разчупва туртата и слага пред всекиго по един къс.
	— За много години!  — дума тато и натопва залък от туртата в мед.                                                                                                                                  
	— Амин, дай Боже! — викаме всички и също започваме да топим.
	Много ни се вслажда топлата ченичена турта  с медец! Ала таман се разяждам, неизтопили още половината от меда, мама вдига паницата.
	— Тоя да остане, та да се намира през годината за лек. — И поставя в средата на паралията пак джуркания боб. Сладък е и той. И ям го с особена охота. Че тая гозба мама готви  само на Бъдни вечер, та цяла година копнея за такъв джуркан боб… Като се наяждаме, мама взема и раздава всекиму от нас по един орех. — Чукни си сега твоя, да видим какъв ти е късмета.- Чуквам го. Ядките му са здрави и хубави.- Ще бъдеш здрав цяла година!- дума весело и подава ми след това една шепа ябълчета, лешници и смокинки.                                                                                                                 
	Тато се кръсти и става. Ставаме всички. Кака не раздига паралията, а само я помества в кюшето, под куностаса — трябвало да седи тъй до заран, че ношеска, като се роди малкият Иисус, да има Божата Майка с какво да се покани…

	Паралия — софра, кръгла и ниска маса.
	Сахан — медна чиния.
	Соба — стая.
	Тас — дълбока медна паница, метален съд за загребване на вода.
	Тепсия — голяма медна тава.
	Ченичена турта — пшеничена пита, погача от пшеничено брашно.
	Светче — църковна книга с молитви.
	„Ядят убози“ — молитва преди вечеря ( „Ядат бедните…“)
	Кюше — ъгъл.
	Куностас — иконостас.
	Кандилница — има се предвид кадилницата.
	Скемле — стол без облегало.





Дора Габе

КОЛЕДНА МОЛИТВА
	На Веселка и Дончи

Света Богородичке, мъничка,
със златно слънце на главичката,
направи ме да съм по-добричка,
поведи ме кротко за ръчичката.
Днес е Коледа — камбани бият,
мама е на черква с татко ми,
а децата вън със сняг се бият
и устата им са пълни, лакоми.
Те не знаят, че дечица има
от войната гладни и заскитани.
Запази ги в тая люта зима
и стопли ги с твойто топло дишане.
Света Богородичке, мъничка,
със златно слънце на главичката,
запази ми: татко, мама, всичко,
и на стряхата недей забравя птичката!  
	




Дора Габе

КОЛЕДАРИ

Коледо, Коледо,
златни свещи,
пълни пещи,
сладки питички горещи,
скоро слагайте софрата,
за да дойдат всички, всички
гости на земята!

Коледо, Коледо,
коледари,
скъпи дари,
нека вземе, който свари,
Господ всичко ни изпрати,
за да няма таз нощ нийде
бедни и богати.




	Георги Райчев

	БЛАГОСЛОВЕН ГОСТ

	Беше през нощта срещу Нова година. У чичо Мартинови тъкмо се канеха да вечерят. Голямото му момиче поливаше да си измие ръцете, а по-малките бяха наклякали около зачелвената гореща баница и гадаеха кому какво ще се падне. В корите и имаше сложена сребърна пара, наречена за къщата, и дрянови пъпки за нивите, за воловете, за кошарата с овцете, пчелина и други неща.
	Чичо Мартин избърсваше ръцете си, когато навън залаяха псетата и се чу вик откъм портата. Домакинът скочи да види кой е.
	Пред портата стоеше чужд човек. Това беше дядо Матейко — просякът. Тръгнал рано от съседното село изгубил път из снега и мъглата и сега молеше да го приемат да нощува у тях.
	— Влез, дядо Матейко, влез! — викаше чичо Мартин, като въвеждаше вкъщи стареца. — Тъкмо навреме идваш. Ето, и вечерята е готова и млин те чака. Стори място, жено, да се сгрее човекът, че е премръзнал — обърна се той към жена си.
	Стрина Мартиница отстъпи, но погледна мъжа си недоволно и му подшушна:
—	Откъде пък се взе тъкмо сега! Какво ще го правим?
—	Нищо — отвърна домакинът, — ще го настаним. Гост ни  
е. От Бога е пратен. 
	Старецът се подсуши, сгря се, поотпусна се.
	Сложиха вечерята. Дойде ред и до баницата. Мартиница още се мръщеше. Тя пак подшушна на мъжа си:
	— Мартине, не е ли по-добре да раздадем баница най-напред на децата — вътре са наречени пъпки, а после, каквото остане, ще дадем и нему.
Но Мартин не склони.
— Не може — рече той, — който е на трапезата ни, ще дели и   
	щастието си с нас.
	Раздадоха резените. На Матейко просяка се падна кошарата с овцете.
	— Виждаш ли! — изсмя се с цяло гърло чичо Мартин. — Божа поличба е, нали тази нощ няма овчаря, Матейко ще спи на леглото му в кошарата. Тази нощ стадото е негово!
Така и стана: отведоха стареца да спи в кошарата.
Легнаха си и Мартинови. Заспа и цялото село. Мина така
доста време. Наближаваше полунощ. Изведнъж навън в двора се раздаде силен вик:
—	Юря, бре, хора! Юря-а-а!
Чичо Мартин скочи, грабна пушката и изтича навън.Пред
вратата се бяха свили кучетата и скимтяха изплашено.
	Гласът идеше откъм кошарата. Викаше дядо Матейко.
—	Ей го, Мартине! Ето го! Вълк, вълк в кошарата!
	Чичо Мартин прирепи очи до плета. Наистина в ъгъла се беше свило нещо и от там светеха две червени пламъчета — очите на лютия звяр.
	Мартин провря пушката, прицели се и гръмна. Чу се страшен рев, нещо черно скочи в мрака, преметна се и падна неподвижно на земята.
	Вълкът беше се прехвърлил в кошарата, но подплашен от виковете на стареца, не успя да прескочи високата ограда и загина.
	— Видите ли — клатеше после глава и говореше чичо Мартин, — нали ви казах аз: всеки гост е Божи пратеник!

Млин — баница.
Поличба — знак, знамение.





Ран Босилек

НОВА ГОДИНА

Сурвакничке засмяна
в пъстра китна премяна,

днеска с тебе ще ходя,
из селото ще бродя — 

да сурвакам за здраве,
да ни болест забрави.

Сурва, сурва година,
на весела дружина

Господ радост да прати
и дни светли, благати!

Да са всички честити
и сърца им открити — 

в мир и обич да греят,
в мир и сговор да пеят!

	Никола В. Ракитин

	СРЕЩУ ВОДИЦИ

	След вечерята бяхме наклякали около огнището, топлехме се и приказвахме. Стринка дигаше софрата, разтребваше, шеташе. Чичо от вън донесе цепеници и ги наслага в огъня.
—	Ама студ е! — рече той, като седна на одърчето.
—	На показ е — лобави стринка, която, свършила работата                       
си, се нареди също до нас на трикрако столче. — Ако замръзне утре китката на свещеника, годината ще бъде берекетлия.
	— Караконджовците ще си отидат ли вече, майко? — запита Липо.
	— Тая вечер се свършват мръсните дни. Като се осветят 
водите, караконджовците ще се пропъдят през девет планини и през девет морета.
	— Пацо казва, че нямало караконджовци — прекъсна я Липо.
	— Няма ли? — сопна се Стоян. — Защо не смееше да излезе навън?
	— На, сега ще ида да донеса вода от чучура! — отвърна Пацо, като се дигна да стане.
	— Я си стой! Не ща ти отмяната сега — каза стринка. — Ами вземи утре лемежа и като се освети водата, да го изкъпеш в реката, та да родят нивите повече. Па вие — обърна се тя към нас, малките, — ще идете също да се измиете на реката, та да сте цяла година бели и червени.
	— Хайде, лягайте си — подхвана чичо, — то за приказките няма край.
	— Нека видим как тая нощ ще се отвори небето — замоли Стоян.
	— Мамо, истина ли се отваря небето? — запита Липо.
	— Тъй казват, чедо, тъй и аз вярвам. Който е честит да види как се отваря небето, то всичко, що поиска в това време, Господ му го дава. Някога един човек не спал цялата тая нощ и видял в уреченото време как за миг се отворило небето. Но когато да изкаже желанието си, той се объркал. Той си бил намислил да каже: „Дай ми, Боже, шиник жълтици.“ Но слисал се и рекъл: „Дай ми, Боже, шиник глава!“ и Бог му изпълнил желанието — на тоя човек главата му станала голяма като шиник…
	Колкото и смешен да беше краят на тази приказка, ние не се смяхме както друг път — някакъв тайнствен страх ни облада пред чудото, което можеше да се сътвори тая нощ. 
	И чичо, и стринка най-после ни заставиха да се приберем в одаята. Прекръстихме се, натъркаляхме се на дългия одър, завихме се с голямата и тежка черга и се разприказвахме пак. Но когато се прибра при нас стринка и ни сгълча, сгушихме се мълчешката. Вероятно тя беше много уморена, защото скоро след като си легна и захърка. Аз бях буден, но не се помръдвах — правех се на заспал. Дълго време усещах, че не са заспали и Липо, и Стоян, които лежаха до мене.
	Кандилото в къта мъждукаше трепетливо, отхвърляше сянка по дъсчения таван и изпълваше стаята с тайнственост.
	Срещу очите ми беше прозорецът. Вън беше нощ, зловещо мълчалива и мрачна. От време на време се чуваше как пукаше покривът от студ, сякаш някой дебнеше. Как можех да заспя? Бях под внушението на приказката за чудото, което тая нощ се върши. Какви не желания се пробуждаха в душата ми, увличаха ме в странен мир. Само да се отвореше небето, да светнеше, а аз вярвах, че ще успея да изкажа своето желание.
	Пари? Не, аз нямаше да искам като оня човек някога шиник жълтици. Защо ми са пари? Ще почнат да ми завиждат и близки, и чужди, ще бъда подозрителен към всекиго, ще трябва да се пазя. Не, богатството не е щастие.
	Да станех цар? Ще бъда силен, всеки ще ми се покорява; каквото искам, ще го имам. Но ще бъдат ли доволни поданиците ми, ще облекча ли техните страдания? Властта не е щастие.
	Веднъж видях един странник, попаднал кой знае от коя земя. Той имаше една малка, но чудна свирка, която издаваше небесни звукове. Когато той свиреше, аз усещах, че някакви крила ме подемаха и на душата ми беше леко и светло. Да имах ей такава свирка, па да тръгнех по света да свиря и да услаждам людските души с най-чистата радост!
	И захласнат, аз наистина чувах в себе си странните звукове на тая вълшебна свирка, те ме люлееха в някакво блаженство.
	Кой знае кога съм заспал, но съм спал сладко, дълбоко и силно, защото когато отворих очи, зимното слънце беше проникнало през прозореца и чувах гласа на свещеника, който идеше да ръси вкъщи. Великото водосвещение беше извършено.

	Водици — народното название на празника Богоявление.
	Берекетлия — плодороден, плодовит.
	Одър — дървено легло.
	Одая — стая.
	Шиник — стара мярка във вид на голям съд (например за жито, брашно и др.)






Пенчо Славейков

БАБИНО ВНУЧЕ

Тъмни нощи се пробуди
мило внуче соколово;
баба му се чудом чуди
как да го приспи отново.
— Нани, нанкай, рожбо мала,
мало внуче, мал гидия!
Майка ти е сън заспала —
от сън сладък не буди я!
Баба ти, с зори ранила,
дълга пътя ще пътува — 
чак на Божи гроба. Мила
Божа майка да я чува!
Та оттам света хаджийка
да се върне с армагани:
тебе златен кръст на шийка,
на герданче от мерджани;
стари дяду броеници,
татку свилен пояс дивни,
майки наниз от жълтици,
лели рало златни гривни;
на комшии от махлата
света вода от Йордана — 
много здраве със колата
от Христа и Свети Йована!

Армагани — подаръци.
Гидия — буен юнак, лудетина.
Мерджани — коралови украшения.
Свилен — копринен.
	
	




	Тодор Г. Влайков

	ТЯХНАТА ВЯРА И НАБОЖНОСТ
	( Из „Преживяното“)

	Имало е един особен момент в моя детски живот, който аз не съм бил в състояние да видя и проумея и при който… Но нека го разкажа тук тоя характерен случай, според както съм слушал за него от мама…
	Намерила ме била веднъж някаква болест, която ме хвърля в силен огън. Привечер болестта се влошава, огънят се усилва. Аз съм се унесъл в безсъзнание…
	Мама и татко се уплашват. Напарени са те: няколко деца вече на моята възраст са изгубили; не щат ли сега да изгубят и мене? Какво да правят?… Само един Бог може да помогне тука. Неговата помощ и Неговата милост трябва да изпросят…
	Мама ме взима полекичка в прегръдките си, като поддържа с грижлива внимателност отпадналата ми и рукнала в огън глава, коленичи пред куностаса, дето запаленото кандило озарява образа на света Богородица, и вдига умоляващ, пропит с топла вяра поглед към Божата Майка, прегърнала и тя своя Младенец. Тато изважда из долапа старото светче и се изправя пред куностаса край мама благочинно, със запалена вощеница в ръка и почва да срича полугласно и бавно някаква молитва за болник. По неговото лице се чете страх, тревога, голяма загриженост. Ала очите му, проникновено взрени в словата на светчето, са изпълнени с дълбока вяра. 
	Срича тато, изправен с благоговение пред куностаса, светата молитва; мама, коленичила, шепнешком повтаря изречените от него думи или пък с насочен към куната поглед тихичко мълви своя някаква молитвичка и от очите й от време на време се отронва по някоя едра сълза… И дълго, дълго се възнася към Божията Майка тази от все сърце правена, тая пропита с гореща вяра молитва…
	Ала ето по едно време аз сбръчквам челце, кихвам и — бавно отварям очи.
	— Сполай ти, света Богородичке! — и мама с благодарност се прекръства.
	— Слава Богу, завръща са! — казва тато с облекчено сърце, като се навежда над мене и ме поглажда по челото. — Поспаднал му е огънят.
	— Ето, тук отстрани и капчици пот… Завръща ми са, миличкото! Сполай ти, света Богородичке! — и мама пак се кръсти.
	Тато се изправя отново пред куностаса. И почва сега пък да срича друга молитва. В очите му свети и радост, и чувство на голяма благодарност, и още по-силна вяра…
	Аз съм заспал спокойно. И на другия ден съм бил почти оздравял…
	При тоя разказ на мама, чрез който тя искаше да подчертае силата на топлата молитва, мен правеше впечатление както самата същност на случката — чудото с моето оздравяване, — така и дълбоката вяра, от която при онзи случай са били проникнати и тато, и мама…
	Вечер мама си ляга много късно, след като аз съм заспал, а сутрин става много рано, та обикновено не я виждах кога се кръсти. Ала случвало ми се е някога — изкарал първия си сън — да се събудя от един слаб шум на тихо движение и от някакво вълнообразно шепнене, което ту се издига по-високо, ту се снишава. Отварям очи и се взирам. Пред куностаса слабо се очертава тъмна сянка. Тя се клати и навежда. Мама е. Чак сега ще си легне, та се кръсти пред куната. При всеки кръст ще преклони малко глава, а след третия ще направи дълбок поклон до земята. Изправи се — и пак кръстове, и пак поклон… В замрялата нощна тишина аз долавям и някои по-височко изказвани думи от шепота на нейната молитва… „Преблагий Господи“… „Сладчайши Иисусе“… „Закрилнице наша пречиста Богородице“… „Мене грешната и недостойната“… Дълго още се кръсти и кланя тя. И вече затворил очи, нейният откъслечен шепот продължава да гали моя слух… Често пъти аз отново заспивам, без да дочакам края на молитвата й и без да усетя кога е дошла да си легне край мене… 
	Клепне ли според празник клепалото, мама веднага ще напусне работата си и бърза да запали кандилото. И когато малкото му пламъче радостно затрепка пред куната, тя смирено ще се изправи и сърдечно почва  да се кръсти. Някой път, ако се случи да съм около нея, ще притегли и мен да се изправя и ще ме накара да се прекръстя, и да се помоля и аз…
	На самия празник, натъкмила още от вечерта всичко, що е нужно за през деня, тя отрано се е стегнала и щом тато излезе да иде в черкова, и тя, взела няколко вощеници в ръка, чинно и с тихи стъпки ще се отправи след него.
	От черкова тя се връща малко по-късно, че нейният вървеж е по-бавен. Влезе ли в собата, меко и сърдечно ще ни каже: „За много години! Света Неделя да ни е на помощ!“ Па и тя като тато се изправя най-напред пред куностаса да се прекръсти. Ще извади след това из пазвата си свита бяла кърпа и внимателно ще я разгъне. „Носа ви благословия от черкова“ — ще рече и ще подаде по една нафорка каки и мен. Аз поемам нафорката и поглеждам мама в лицето. Сега то не е, каквото е всеки ден. Просветлено и като че одухотворено, по него грее една душевна красота, едно спокойствие и вътрешно задоволство. И повече от всеки друг път то ме облъхва със своята благост и топлота…
	Като иде в килера да си промени горните дрехи, които пази само за черкова и за гости, и като тури сахана с приготвената за обеда гозба да се топли на мангала, мама ще положи възглавницата, що е изправена край прозореца, под куностаса, и ще се отпусне да поседне. Аз бързам да се привия в скута й. Тя ще ме помилва по главата…
	Ще ми заразправя след това за някои хубави Божи неща: за крилатите ангелчета, що пазят децата от лоши работи, за света Богородица, дето е изписана таме на нашата куна, за малкия Иисус Христос и как Той, като порасъл, учил хората на добро, и колко обичал малките деца…

	Вощеница — восъчна свец.
	Нафора — късче осветен хляб.
	Светче — църковна книга с молитви.
	Мангал — съд, в който се слагат дървени въглища за огрев, жарник.
	Куна — икона.
	
	





Дора Габе

НАДЕЖДА

Малкото ми братче
болно е в леглото,
мама все му слага
кърпи на челото.

Ний вървим полека,
стъпваме на пръсти.
Нашта стара баба
по цял ден се кръсти.

Все къндило пали
пред икона свята:
„Боже, запази ми
внуците, децата!“

От икона златна
Бог Иисус поглежда,
в погледа Му свети
милост и надежда.





Иван Вазов

СЕЛСКА ЧЕРКОВА

Всред село ни се издига
бяла черкова висока,
там кандилце едно мига,
влада тишина дълбока.

Но по празници големи
тя се буди, съживява
и клепалото не дреме:
всички люде призовава.

Да се сбират, да се молят
гологлави и смирени,
а свещеник пред престолът
пее Господу хваленье.

	Клепало — окачена дъска или желязо, по което удрят вместо църковна камбана.
	Влада — владее.
	Престол — четвъртита каменна маса в църковния олтар.





Славчо Красински

СВЕТЪЛ ДЕН

Там, където блика
изворът студен,
птичка чурулика
в пролетния ден.

Чурулика, пее
и със песента
тихичко люлее
листи и цветя.

И на всички хора
в тоя чуден час
птичката говори
с райския си глас:

„В росните долини
като светъл гост
днеска ще премине
Сам Иисус Христос.

Ще звучи небето,
ще цъфти светът,
птиците в полето
с песни ще летят.

И молитва свята
Той ще промълви —
нивите, полята
да благослови.“
	





	Славчо Красински

	ИКОНАТА

	Когато старият човек купи запустялото трънясало място, само няколко малки лози се зеленееха по голия баир. В долната страна на мястото му имаше две стари дървета, под които една чешма изливаше студената си вода. При тая чешма, под сянката на двете дървета, се отбиваха селяни да си отдъхнат и разговаряха за някакво голямо имане, което било заровено някъде наблизо. Старият човек слушаше техните приказки за имането и си мислеше:
	— Ех, ако аз изкопая имането, няма да се грижа за нищо!
	Той си направи малка къщичка в мястото, постла в нея сено и заживя там. Имаше само три внучета и една дъщеря, които му носеха хляб и храна от село. Един ден, когато той започна да разчиства мястото за лозе, дъщеря му донесе нещо ново в колибата.
—	Какво е това? — попита я той.
—	Иконата на света Богородица. Може ли — каза тя — 
къща без икона и кандило? Нека света Богородица ни пази, тате, и да ни помага!
	Старият човек окачи иконата над простия си одър, запали кандило и се прекръсти:
	— Света Богородице, и Ти, Иисусе Христе, помогнете ни, закриляйте нашия труд!
	Старецът взе да търси голямото имане из мястото си. Той изкопаваше дълбок трап, поглеждаше в него, очакваше всяка минута да звънне златото. Но него го нямаше. Веднъж, когато копаеше, той усети голяма умора и остави търнокопа, просна под едно дърво дрехата си и легна. Заспа дълбоко и в съня си изведнъж видя чудо: целият баир, потънал в светлина, из светлината върви една жена, а лицето й грее като слънце. Дългата й рокля е сякаш направена от небесна синева. Тя приближи до него:
—	Имането ли търсиш, старче?
—	Имането.
	Жената огледа цялото място.
	— То е тука, в мястото ти — каза тя, — но не там, дето си започнал да копаеш трапа.
	И жената направи широк кръг с ръката си, после посочи търнокопа:
	— Хвърли търнокопа. Вземи здрава лопата и копай дълбоко, цялото си място прекопай.
	— Но къде е имането, на кое място е? — попита я той.
	— Имането е голямо, но то е пръснато по цялото място. Копай дълбоко, ще го намериш!
	Тогава старият човек я загледа в очите и запита:
—	Коя си ти?
—	Не ме ли познаваш?
	Той трепна, протегна ръце към нея, падна на колене и прошепна:
	— Ти ли си, света Богородице?
Но в тая минута жената полека отмина.
	Старият човек се събуди. Скочи на крака, огледа мястото си. На душата му стана леко и хубаво, ръката му се вдигна на челото, свиха се пръстите му и устните му почнаха да мълвят една тиха молитва.
	На другия ден, оше когато блестеше роса по тревата, старият човек взе здрава лопата и започна да копае; посади лозе.
	Минаваха дни, лозите растяха. Той никога не слезе в селото — спеше в колибата си, под кандилото и иконата. И му се струваше, че всяка сутрин, когато започва работа, от иконата го гледат същите светли очи като очите на оная жена. Тия очи сега му се радваха, усмихваха му се, ободряваха го. Той не забравяше кандилото, не оставаше нито минута без работа. Оправяше вадите, чистеше лозите, докато лозето му стана най-хубавото по целия баир. И когато другите селяни го питаха при чешмата:
	— Какво направи ти, твоето лозе стана най-хубавото? Няма ли да търсиш имането?
	Той отговаряше:
	— Търсете го вие.
	Към есента, когато гроздето зрееше и висеше на едри тежки гроздове по лозите, той често се изправяше пред иконата, свиваше пръсти да се прекръсти и тихо шепнеше:
	— Света Богородице, благодаря ти!
	Един ден пред колибата се спряха хора: двама селяни, негови съседи, и двама търговци. Селяните се чудеха:
	— Какво направи ти? Твоето място беше най-пусто, а ето сега, най-хубаво е твоето лозе. Имането ли намери, що ли стана?
	А той, след като получи парите от търговците за гроздето, поведе ги към колибата и каза:
	— Имане намерих. Не това, което търсехме всички, а друго, по-голямо. Погледнете, това е света Богородица. Тя ми откри имането. И аз го имам сега, имам най-голямото имане: вяра, която закриля моя труд. Моята вяра караше ръката ми да копае, да се труди, а света Богородица закриляше моя труд. Това е моето имане.
	Като каза това, той застана пред иконата. Сега тя на всички изглеждаше друга: лицето на света Богородица засия, очите й гледаха с кротка обич. Селяните и търговците снеха шапки, прекръстиха се, устните им изпълниха колибата с тихи думи и вътре като че нахлу цялата слънчева светлина. И в тая светлина гледаше с тиха радост сама света Богородица, такава, каквато е на иконата и каквото старият човек я видя и чу в своя сън.






ТРИ НАРОДНИ ПЕСНИ


ОЙ, БОЖЕ, ОЙ, МИЛИ БОЖЕ!
Ой, Боже, Боже, ой, мили Боже,
ой, мили Боже и вси светии!
Слезнете доле, доле у село,
та изведете всите попове,
всите кметове и всите люде!
Куни да носим и честни кръста,
Бога да хвалим, Бога да молим.
Ой, Боже, Боже, ой, мили Боже,
я дай ни, Боже, дребен ни дъждец,
дребен ни дъждец и ситна роса,
по поле ситна, по гора руйна.
Жито да класи, трева да расте,
трева да расте, паун да пасе,
паун да пасе, пера да рони,
моми да берат, китки да китят,
китки да китят, венци да вият,
те да ги вият, момци да носят.




РЕД ОРАЧИ, РЕД СЕЯЧИ

Под горица, под зелена
ред орачи, ред сеячи,
оран орат, жито сеят.
Те го сеят, Бог го расте:
да го жънат девойките,
да го връзват ергените,
да го вършат бащи, майки,
да го мелят бели старци,
да го ядат християни,
всички Бога да възхвалят!




МОЛБАТА НА ОРАЧА
Орач оре равно поле,
ангели му воловете,
стрък босилек копралята.
Цял ден оре, Бога моли:
— Дай ми, Боже, да се роди
все пшеница, все белица,
да омеся Богу кравай.






	Ангел Каралийчев

	ДВЕТЕ ГЪРНЕТА

	Дядо Иван каза „добър вечер“, сложи торбата с крушите на земята, седна на одъра и рече:
	— Чеда мои, земната ми работа се свърши. Аз ще си вървя вече. Кога склопя очи, идете в градината и разкопайте земята под ябълката! Там ще намерите онуй, което съм скътал за вас. Много видях и патих в живота си, много се трудих — туй можах да събера. Разделете си го по братски и срещу свет ден молете се на Бога за душата ми!
	Като изрече тези думи, старецът опря главата си на възглавницата и издъхна. Божият ангел влезе през отворената врата на пръсти и поведе навън уморената стара душа.
	Едно щурче жално засвири на полицата.
	Същата нощ двамата братя взеха търнокоп и лопата и отидоха да търсят бащиното си завещание под ябълката. Като разкопаха меката пръст, найдоха две гърнета. Едното беше пълно с жълтици. Те светеха като едри звезди.
	В другото имаше жито. Отнесоха и двете гърнета в колибата и големият брат каза на малкия:
	— Хайде да си легнем да спим. Утре, като се разсъмне, ще прочетем колко жълтици и зърна има в гърнетата и ще си ги поделим поравно.
	Но когато малкият брат заспа, големят стана тихо, взе гърнето с жълтиците, бутна вратата, прескочи градинския плет и потъна в тъмния храсталак. 
	Подир него се спусна бащиното му бяло куче.
	На сутринта, когато измаменото момче се събуди и разбра какво се е случило, заплака от мъка. Стана, отиде в градината, взе захвърления търнокоп и замина към гробището да копае гроб на стария си баша. Погребаха стареца. Момчето седна до кръста и почна да бърше с ръкав очите си.
	Жълтата есен гореше в равнините. Наведените от плод клони окапваха. Сребърни паяжини лъщяха над пресните угари. Орляци птици прелитаха от нива на нива и кълвяха незаровеното зърно.
	По гробищната пътека се зададе една бабичка и го попита какво му е толкова дотегнало, че е заплакал със сълзи.
	Малкият брат й разправи всичко. Бабичката го изслуша, протегна сухата си ръка, обърса сълзите от очите му и каза:
	— Не бой се, синко, ти си млад. Едно гърне жито и две яки ръце — стига ти толкова имот! Моли се на Бога да ти даде и здраве.Ела утре у дома. Имам воловци, имам и рало. Впрегни воловците и засей житото от гърнето. Видиш ли каква паяжина е опасала угарите? Другата година ще бъде много родовита.
	Зарадва се момъкът. Послуша бабичката. Пося в градината житото. През лятото пожъна девет снопа. На второто лято зася цялата си бащина градина, а на третото напълни цял хамбар с жито и си купи волове. И заточиха се години една през друга по-родовити и радостни. Накупи малкият брат много земя. Направи си хубава къща. Дребни деца като пилета зачуруликаха в двора му. Той обичаше правото и доброто. Вървеше по правия път. Всяка неделя отиваше да пали свещ в черква за душата на баща си…
	Големият брат, като излезе в тъмнината с откраднатото гърне, вървя дълго време в нощта. Бялото куче го догонваше. Стигна един хан. Пред хана светеше жълт фенер. Кучето остана под фенера, а човекът с гърнето влезе вътре. В задимената механа на хана завари трима души пияни. Седна на масата им, изсипа шепа жълтици и поръча вино. Девет дни и девет нощи пиха вино и пяха песни четиримата. Един стар едноок гъдулар им свиреше.
Подир всяка песен пияните лепяха по една жълтица на челото на едноокия и му крещяха:
	— Карай още!
На десетата нощ се скараха помежду си и извадиха 
ножове. Тогава настана нещо страшно. Гъдуларят грабна гъдулката си и се изгуби навън. Какво се случи — големият брат не помни. Но когато се опомни, видя, че лежи в тъмница. Вън пред вратата, до краката на тъмничарина, вярното куче, клекнало, чакаше своя стопанин…
	Минаха седем години. Един неделен летен ден малкият брат, като излезе от черква, видя до прага седнал на плочите дрипав, напрашен просяк с дървено блюдо в ръка. До него се припичаше на слънцето мършаво бяло куче. 
	Милостивият малък брат бръкна в пояса си, извади една пара от кесията си и се наведе да я пусне в блюдото. Кучето изведнъж скокна, хвърли се към него и радостно замаха опашка. Тогава той погледна просяка в очите и изтръпна: пред него стоеше по-големият брат с просяшко блюдо.
	






	
	
	
	Георги Райчев

	ПРОСЯКИНЯ
	(откъс)

	… Просякинята не се отдели от училищната ограда — ни лете, ни зиме. Отслабна още повече, изнемощя: едва я прикрепяше патеричката й. 
	Най-сетне един ден не се вести там. Беше в началото на дъждовита пролет, през Велики пости. Легна болна. Нагледваше я една съседка. Дойдоха и други жени; разбраха — гасне, отива си. Към края на седмицата я хвърли в огън, взе да бълнува… Изреждаше имена, зовеше настойчиво някого. Накрая се посвести и чуха ясно: молеше да повикат поп Стратилата от техния край — той да я изповяда и причести.
	Доведоха го. Свещеникът влезе, огледа залесената порутена барака; просълзи се. После отстрани чуждите и коленичи до умиращата.
	— Добър ден, бабо Магдалено, как си? И ти ли падна вече, клета душо? Така ти било писано: на толкова имане, на гола земя Богу душа да предадеш…
	Болната го позна, подаде му горещата си костелива десница и почернелите й устни зашепнаха невнятни слова. Говори дълго. Свещеникът не я спря — излишно беше. А тя му наръчваше, когато се върне в техния край един ден, кого да срещне, какво да му каже, в коя църква свещ да припали за душата й… Умори се, млъкна, притвори очи. Само дишаше тежко и равномерно. Свещеникът положи ръка на челото й, поднесе й светото причастие. Тя го прие и пак отвори очи. Костеливата й ръка се раздвижи, тя бръкна в пазвата си, извади с мъка голям вързоп и го подаде на изповедника.
	Той пое зачуден вързопа:
—	Какво е това, бабо Магдалено?
—	Пари, отче… хилядо и осемстотин лева са… вземи ги… 
на училището ги предай… там, дето дават храна на сиромашките дечица… за душата ми… за мой Климе… Аница… и за Божия празник, отче… да ме поменуват…
	Сълзи задавиха свещеника; той се наведе и целуна бледото й чело.
	— Господ Бог да ти отплати на онзи свят, бабо Магдалено.
Почернелите й устни пак зашепнаха:
— За тях ги събрах… за дечицата… Исках две хиляди да ги  
направя и… тогава… ала тъй било угодно Богу…
	Гласът й угасна, стопи се. Угаснаха навеки очите й. 
	До вечерта новината обходи целия град. Всички слушаха смаяни. А на другия ден, когато я погребваха, навръх свети Лазар, стече се целият град и учениците я изпратиха с църковни хоругви пред простичкия й дървен ковчег.
	Хоругви — църковни знамена с образи на светии и сцени от Свещеното Писание.






Протойерей Д. Попниколов

БЛАЖЕНСТВА

* * *
Блажен е, който в своето сърце
страха Господен крие — в оня ден
ще види той Господнето лице.

Блажен, когото храни любовта —
той носи Бога в себе си и Бог
не ще да го остави сам в света.

* * *       
Блажен е, който прави все добро
на бедните — на страшний оня съд
ще има той защита без сребро.

Блажен смиреният — той подражава
Христу Спасителю във тоя век
и в оня с Него той ще седне в слава.

	(Из съкровищницата на
	Преподобни Ефрем Сирин)
	





	Макариополски епископ д-р Николай,
	Архимандрит д-р Серафим

	ТРИ ИИСУСОВИ ПРИТЧИ
	(Из „Нашата вяра“)

	За да направи учението Си по-достъпно и разбираемо за простия народ, Христос говорил в притчи. Притчата е разказ, в който със случки от обикновения живот се разказват някои важни духовни истини.
	Първата притча, която разказал Иисус, е за сеяча.

	ПРИТЧА ЗА СЕЯЧА

	Излязъл сеяч да сее; едни зърна паднали на пътя и долетели птици, та ги изкълвали. Други паднали на каменисто място, дето нямало много пръст — скоро поникнали, но скоро и изсъхнали. Трети паднали между тръните, били заглушени от тях и не дали плод. Четвърти паднали на добра земя и дали плод: някои — сто, други — шестдесет и трети — тридесет зърна.
	Христос завършил притчата Си с думите:
— Който има уши да слуша, нека слуша!
Апостолите не могли да разберат смисъла на тази притча, 
затова помолили Христа да им я разясни. И Той дал следното разяснение:
	— Семето е словото Божие. Сеячът е Сам Бог, а различните почви са различните човешки сърца.
	Има хора, които не обичат да слушат и възприемат словото Божие. И ако то попадне в техните сърца, дохожда сатаната като граблива птица и го изкълвава. Това означава семето, паднало на пътя.
	Има други, които отначало с радост приемат словото, но то не може да даде плод у тях плод, защото те са непостоянни; бързо го приемат и бързо го забравят. Това означава семето, паднало на камениста почва. 
	Посеяното пък в тръни означава ония, които с желание приемат словото, но житейските грижи и удоволствията на тоя свят го заглушават и то не може да даде плод.
	А падналото на добра почва са ония хора, които с любов възприемат словото, и принасят плод с търпение.

	Тази притча е твърде поучителна. Тя ни показва, че от нас зависи спасителното Божие семе да даде добър плод. Ако ние сме възприели с любов това семе, ако сме разорали за него почвата на нашето сърце и ако се грижим с усърдие по-нататък за него, то непременно ще бъде плодоносно.


	ПРИТЧА ЗА БЕЗУМНИЯ БОГАТАШ

	На един човек нивата била родила много и той се чудел къде да прибере богатия плод. Най-сетне си казал:
	— Ще разруша житниците си и ще направя нови, по-големи. Па ще кажа на душата си: „Душо, имаш блага за много години; почивай, яж, пий и се весели!“
	Но Бог му рекъл:
	— Безумнико, още тая нощ ще ти поискат душата! И всичко това кому ще оставиш?
	И Христос завършил Своята притча с предупреждението: 
	— Тъй бива с всекиго, който събира имане за себе си, а не богатее в Бога.

	Иисус Христос не е против самото богатство, а против лошата му употреба. Това Той е разкрил картинно в притчата.
	Земните блага не са самоцел за човека, а средство за постигане на добри и богоугодни цели. Несправедливо е да употребяваме богатствата само за наши нужди и от тях да правим извор за лични удоволствия. Ненаситният стремеж към богатства и тяхното преумножаване подтиква човека към много грехове: неправда, измама, кражба, убийство  пр. Ние трябва наистина да богатеем, но само в Бога, т. е. да вършим дела на християнска любов. Тогава ще бъдем истински богати, защото тия богатства никой не ще е в състояние да ни отнеме.


	ПРИТЧА ЗА ТАЛАНТИТЕ
	Един богат човек трябвало да замине за чужбина. Преди да отпътува, той предал имота си на своите слуги. На един дал пет таланта, на другиго — два, а на трети — един талант. Първият и вторият, като получили парите, употребили ги в работа и придобили още толкова. Третият обаче закопал таланта в земята. След време господарят се върнал и поискал сметка от слугите си.
	Първият рекъл:
	— Господарю, ти ми даде пет таланта, аз ги разработих и придобих други пет.
	— Хубаво си сторил, добри ми рабе (служителю) — казал господарят.- Понеже ти се оказа верен в малкото, над повече ще те поставя. Влез в радостта на своя господар!
	Тъй станало и с втория. И той разработил своите два таланта и придобил други два. И него похвалил господарят.
	Третият, като пристъпил, казал:
	— Господярю, понеже те знаех, че си лош човек, уплаших се да не го загубя и заринах таланта в земята. Ето ти твоето!
	Господарят се ядосал на този свой слуга и му казал:
	— Лукави и лениви рабе! Щом като си знаел, че съм лош човек, трябваше да дадеш талатга ми в банката, та поне лихва да спечели.
	И заповядъл господарят на слугите си да хвърлят този недостоен и негоден раб в тъмница, а таланта да дадат на оногова, който имал десет.
	Христос в заключение казал:
	— И тъй, всекиму, който има, ще му се даде и преумножи, а на оногова, който няма, ще се вземе и онова, което има.

	В тази притча се осъжда леността. Господ е дал на всеки човек едни или други способности и дарования. И ние имаме задълтението да ги разработваме и преумножаваме. Който е работлив и усърден, ще придобие още толкова към онова, което му е дадено; а който е ленив, ще загуби и онова, което има. И когато дойде денят за отплата, Бог ще поиска от всекиго отчет. Тогава Той ще възнагради трудолюбивите, като ги приеме в небесното Си царство, а ленивите ще накаже с вечна мъка.

	Талант — златна или сребарна монета с голяма стойност.
Свещеник Хр. Филаретов 

ДЕТСКИ ПСАЛОМ

Не ще Те забрави,
вечно ще Те слави
моето сърце,
о, Господи Христе!

Кога бе на земята,
Ти прие децата
до Своите нозе,
о, Господи Христе!

И мене приеми,
спаси, благослови
със святи Си ръце,
о, Господи Христе!

Че Ти си светлина
за моята душа —
аз Твое съм дете,
о, Господи Христе!




	Ангел Каралийчев
	
	ВЪРБОВИ КЛОНКИ

	Днес е Връбница. Пролетта нахлу през отворения прозорец в стаята ми и рече:
	— Добро утро, сънено момче!
	Станах и погледнах навън. в градината се пукат пъпките на плодните дървета. Тръгнали са пъргавите пчели да събират мед. Те се навират в чашките на белите цветове и смучат.
	— Чурулик, чурулик, чурулик! — пеят птичките в новите си гнезда.
	Вчера учителят ни каза:
	— Деца, иска ли някой да дойде с мене доле, на воденицата? Старият свещеник ме помоли да накършим върбови клончета за черквата „Света Марина“. Трябват му за Връбница.
	— Всички ще дойдем! — извикахме ние.
	Подир пладне слязохме на дядовата Мокрева воденица. Тя неуморно трака и бучи. Мели великденско брашно. Нахълтахме в зеления върбалак. Накършихме по цяло снопче върбови клонки. Учителят издяла една върбова пищялка и записука като ново пиле. Като се върнахме в града, натрупахме пред олтара цяла грамада зеленина.
	Как весело бие черковната камбана! На тоя ден синеокият Спасител на човечествтото е влязъл в Йерусалим, яхнал на ослица. Улиците, по които е минал Христос, са били затрупани с цветя.
	Баба донесе едно благословено в черква върбово клонче. Сложи го пред иконата — за здраве.
	Едно птиче кацна срещу отворения прозорец и запя:
	— Чурулик, чурулик, чурулик!





Йордан Стубел

ВРЪБНИЦА

Набраха китки зелени
с росица росна росени,
набраха млада върбица —
венци да вият дечица.

Па всяка къща дариха
и пътя с шума покриха
да бъде чисто пред храма,
прашинка утре да няма.

Нали на свята ослица
Христос ще мине, дечица,
на клонка жълта и бяла
затуй е птичка запяла.

Затуй е роса росила
и всичко, всичко измила,
затуй са клони и листи
от рано ясни и чисти.





Веса Паспалеева

НА ЦВЕТНИЦА

Великденче цъфнало
и лаленца червени — 
облечете, дечица,
най-новите премени.
На хорце се хванете,
вляво-дясно тропнете!
Подайте си ръчичка
да направим дъгичка,
Великденчо да мине —
злото да ни задмине!
Коя пипне с ръчица,
тя ще бъде царица.
Ще й кичим косите,
раменцата, полите
с тъмнооки лалета —
Великденски звънчета!
Великденче цъфнало
и лаленца червени —
облечете, дечица,
най-новите премени!





Елисавета Багряна

ВЕЛИКДЕН

Пролетта дойде отново
и донесе на света
Възкресение Христово,
слънце, птички и цветя.

Пеят радостни камбани
в градове и във села
и отекват разлюляни
над гори, нивя, поля.

И зове ни тази песен
да си подадем ръце,
да речем „Христос възкресе“,
да се чукнем със яйце,

за да бъдем живи, здрави
с бодри румени лица,
и всеблагий Бог да славим
с чисти мисли и сърца —

че прострял е Той десница
и закриля всеки час
всяка птичка и тревица,
мене, тебе, всички нас!



	Никола В. Ракитин 

	ВЕЛИКДЕНСКО ЯЙЦЕ

	До разжареното огнище бяха наредени грънци с бои, а на веригата висеше черен котел, пълен с вода. Вуйна донесе от зимника две кошници яйца и ги сложи пред баба, която седеше на трикрако столче. Дядо бе приклекнал до огнището и сбутваше главните. Баба почна да брои яйцата.
	Като преброи до триста, дядо се обади:
—	Е, стига толкова. Догодина Господ да наспори повече!
	— Хайде сега да измием яйцата едно по едно! — рече баба.
	Вуйна сложи котли с вода, донесе кърпи и сама седна до нас да мие яйца. Приказвахме, смяхме се, избирахме кое яйце ще бъде най-якото.
	Вуйна донесе прясна вода, изплакна яйцата и заедно с баба почнаха да ги турят в черния котел, гдето стипцосаната вода вече кипеше.
	Скоро тепсиите се напълниха с чисти сварени яйца. Баба запали свещ и се прекръсти три пъти.
—	Дай, Боже, догодина пак да срещаме червено яйце!
	— Амин! — отговори й вуйна, прекръсти се, взе от баба запалената свещ, отиде в одаята и запали кандилото.
	— Сега, деца, излизайте навън, че ще боядисват яйцата! — покани ни баба.
	— Нека погледаме, бабо! — замолихме й се.
	— Ако гледате, няма да бъдат благосклонни яйцата.
	Дядо се надигна.
	— Хайде, всяка работа не е за деца! — рече твърдо той, като излизаше навън.
	Вратата се затвори след нас. Вкъщи останаха да вапсат яйцата баба и вуйна. Излязохме на пътя, играхме, тичахме, ходихме до кладенеца. Пролетното слънце припичаше. Няколко бели облачета се виеха над планината. Откъм реката се носеше мирис на цъфнали върби. Когато влязохме в двора и видяхме къщната врата отворена, юрнахме се с викове, кой по-напред да стигне. Около огнището в тепсии блестяха вапсаните яйца.
	— Не пипайте, аз ще ви дам! — рече баба. Тя взе едно яйце от паницата, което първо е боядисано, и потри с него лицето на Дика.
	— Да си бял и червен като това яйце!
	С тая благословия тя потри лицата на всички деца и подаде яйцето на вуйна да го сложи пред иконата. Като се прекръствахме и й целувахме ръка, тя даде всекиму по едно червено яйце с поръка:
	— Да го пазите, за да срещнете с него Христовия празник, чувате ли?
	Излязохме на двора, радвахме се, любувахме се на бабиния подарък. Само аз не бях доволен — моето яйце беше дребно и не беше начервено добре, но от гордост и от срам не се оплаках никому.
	На другия ден — Великия петък, — когато се прибирахме с Дика рано привечер от гората, само дядо си беше вкъщи — седеше на чардака. Баба и вуйна с по-малките деца бяха още на черква. Дико влезе в килера да тършува за хляб, а аз се вмъкнах в одаята. Когато видях хубавото червено яйце на иконостаса, без много да му мисля, аз го взех и на мястото му оставих своето, което носех в пазвата за здраве, както баба ни беше заръчала.
	Събрани вечерта около софрата, другите приказваха, а аз и Дико, изморени и изгладнели, сладко сърбахме бобената чорба.
	— Какво сте се умълчали като в черква? — рече ни вуйчо, който друг път ни мъмреше, че много сме приказвали.
	— Защо ли? — намеси се баба. — Тия поразници са взели Божието червено яйце от иконостаса. Сложили са друго. Мислили са, че не ще позная. Грехота е деца! Който го е взел, Бог ще го накаже.
	Още не изрекла последната си дума, сякаш се снизих, устата ми се схвана, залъкът заседна на гърлото, усещах, че бузите ми пламтяха. Дико почна да се оправдава, а аз — гузен, не смеех да погледна никого в очите.
	Спяхме с Дико под една черга. Той заспа, щом се сви до мене. Но мене не ме хващаше сън — бях дълбоко потресен от своята постъпка. Някакъв камък тежеше на гърдите ми. Задушаваше ме, потях се от вътрешен огън, въртях се, пъшках от мъка. Сутринта станах последен. Нито ми се ядеше, нито ми се играеше.
	— Бе, синко, ти си болен, я върви да си легнеш! — рече ми баба и ме заведе в одаята. Цял ден лежах под чергата. Влизаха, излизаха, приказваха, но аз се правех на заспал. Не ме викаха на обяд. Но тъкмо тогава аз извардих време да стана, да отида при иконостаса, да взема своето яйце и да оставя откраднатото.  
	Вечерта баба накара децата да си легнат по-рано.
	— Щом забият среднощ камбаните, ще ви събудя — уверяваше ги тя. 
	— Ама Цака ще събудиш ли? — запита я Дико, който се мушкаше под чергата до мене.
	— И него ще събудя. Той вече е здрав. Прекръстете се и лягайте!
	Разбрах, че тя бе видяла на иконостаса Божието яйце, но още по-уверен бях, че тя знаеше кой го бе взел. Ако беше хокала с укорни думи, не знам дали тъй много бих се срамувал, какъвто срам изпитвах от пълното с обич и милост сърце на баба.

	Вапсани — боядисани.
	Поразник — пакостник.
	Одая — стая.





Ран Босилек

ВЕЛИКДЕНСКА
СВЕЩИЦА

Свети, свети, свещице!
Закриляй я, ръчице!

Спри, вятърко, спри, не вей
и пламъка не люлей!

И ти, дъждец, не роси —
Свещицата не гаси!

В къщи ще я занеса
и на баба поднеса:

— Бабо, Христос възкресе!
Светла радост донесе!





Йордан Стубел

ВЕЛИКДЕНСКА НОЩ

Хор от ангели запяха
и под всяка родна стряха
стигна вест от небесата —
тази чудна нощ е свята.

И дечица, и старици
във ръцете със свещици
с обич, с вяра най-голяма
тихо тръгнаха към храма.

Пред олтаря на колени
майки и бащи смирени
ще дочакат вест благата
с ден Великден във сърцата.

И камбаните ще пеят,
и звездите ще огреят
във нощта студена, късна,
че Иисус Христос възкръсна.


Чичо Стоян

КОГАТО
БЯХ МАЛЪК

Селото ни бедно
без храм бе остало,
та ходехме в църква
голямо и мало
в съседното село —
в поляната равна.
Великден бе — помня,
макар и отдавна —
и всеки възрадван,
Христос че възкресе,
за в село свещица
в ръцете си понесе.
И сякаш верига
звезди се заниза
от църквата долу
към първата хижа 
и в козя пътека —
нагоре възвила!
И днеска ме радва
картината мила.





	Йордан Йовков

	СВЕТАТА НОЩ
	(откъс)

	… Бях малък тогава, трябва да съм бил шест или седемгодишен. Бяхме станали и седяхме до огъня. А вън вече биеха камбаните! Господи, каква радост усещах тогава! Струваше ми се, че цялата земя се люлее в тия звукове и ангелите пеят навън. Срещу големите празници винаги ни ушиваха по нещо ново. И като че и сега аз чувствам особения дъх на нова басма, който чувствах тогава, когато ми обличаха новата великденска премяна. Всичко, всичко си спомням най-ясно! Аз имах и други брат, по-малък, но по-едър и по-своенравен от мене. Такова капризно дете беше — сърдеше се и плачеше за нищо и никакво. Пък един ужасен бас имаше, нетърпимо и страшно беше да го слушаш. Той беше се разплакал и тогава. Виждам ясно погледа на майка си, тоя незабравим поглед, в който имаше не укор и не заплашване, а някаква кротка и тиха скръб. „Мълчи — говореше му тя, — мълчи, синко; на такъв ден и птичките се радват, а ти плачеш.“ Вярвай ми, всяка нейна дума за мене беше несъмнена истина. Струваше ми се, че виждах червената зора на небето, черните клони на овошките и в тях птичките, които се събуждат, цвърчат и се радват, защото е Великден. „Мълчи — продължаваше майка ми, — ще идем на черква. Ще възкръсне Иисус Христос. Той е погребан сега в каменен гроб, затворен и заключен. Пазят Го войници. Но ще възкръсне!“ „Как ще възкръсне?“ — питаше недоверчиво и строго брат ми. Той неусетно беше се умирил и с още начумерен поглед и с измокрено от сълзи лице, захласнато слушаше. „Как ще възкръсне? — разказваше майка ми, доволна, че умири този лош тиранин. — Щом запеят «Христос възкресе», Той като малко птиченце ще хвръкне и ще иде на небето…“
	Отидохме на черква. Помня голямото множество хора, с ярко осветени лица от свещите, помня тържествения и тайнствен обряд през нощта, но още по-ясно помня дълбокия мрак над морето от човешки глави и над разлюляните хоругви. Аз често поглеждах нагоре. Само след продължително вглеждане този мрак се повдигаше и откриваше някоя самотна звезда. И ето запяха „Христос възкресе“. Изведнъж — виждам го като сега — из черковната стряха изхвръкна малко черно птиче и като се подемаше лъкатушно, изгуби се нагоре към небето. Зарадван, обхванат цял от благоговеен трепет, аз прострях ръка и като посочвах със запалената свещ, извиках много високо, за да ме чуят всички: „Ето Го! Ето Го!“ Никой, разбира се, не обърна внимание на мене, аз се сконфузих и не можах да разбера това равнодушие на хората. Но сам аз чаках и видях, че всичко стана тъй, както майка ми разказваше, и главното, вяррвах от всичката си душа…






Веса Паспалеева

ПОД КУПОЛА
НЕБЕСЕН

Камбаните се люшкат
под купола небесен,
невидим хор приглася,
ехти: „Христос възкресе!“

Редят се богомолци
безкрайни върволици,
блещукат в тъмнината
запалени свещици.

И тиха радост свети
на всички във сърцата.
Какво са враговете
всред милиони братя?

Камбаните се люшкат
под купола небесен — 
мълви се на земята
навред: „Христос възкресе!“





Никола Фурнаджиев

НА ВЕЛИКДЕН

Небето днес е в светлина заляно
и зеленеят полските треви;
кънти, ехти черковната камбана,
„Христос възкресе“ — всеки днес мълви.

Христос живя и страда зарад всички,
обичаше най-малките в света,
за хората и веселите птички
загина Той с молитва на уста.

Но Той възкръсна! Вечно е доброто!
Безсмъртна ще живее любовта!
Христос възкресе! — радва се небето
и зеленее цялата земя.

И всеки днес от радост е обхванат,
усмивка грей по младите лица,
гърми, ехти черковната камбана —
Христос възкресе! — весели децата.





	БОЖИЕТО МИЛОСЪРДИЕ
	(Великденска легенда)

	То било отдавна, много отдавна — преди повече от две хиляди години.
	Върху склона на един хълм израснал много голям храст. Овчарите водели там своите стада: рогати кози и кротки овце с мека вълна. И те, и живонтите често се криели под храста, за да не ги мори лятната жега. Криели се и от дъжда, и от бурята. Това не се харесвало на храста. Заскърцал с клонките си той, зашумял с листата си.
	— Махнете се, махнете се, дотегнаха ми тия бездомници! Кой откъдето завърне, все при мен се мушка!
	Чул го един ангел, минаващ наблизо. Божият помощник търсел заедно с пастирите изгубеното им в мъглата агънце. Ангелът се натъжил и разказал случката на Господа.
	Радгневил се Господ.
	— Добре — рекъл Той, — отсега нататък никой не ще седне под сянката на храста, никой не ще приближи до него. Нито човек, нито животно!  
	И направил Господ да израснат остри, твърди бодли по клонките на горделивия храст. Те прогонили всички — хората и животните.
	Храстът бил доволен. Не знаел той, че е наричан „трънливият храст“ и че расте забравен от целия свят.
	Минали повече от тридесет години. В град Йерусалим хванали и осъдили на смърт Иисус Христос, Сина Божи, нашия Спасител. За да Го мъчат и да Му се подиграват, сложили на главата Му венец от трънените клонки на горделивия храст. По челото и слепоочието Му потекла Неговата свята кръв. Колко тежко му било на храста в този ден, когато неговите бодли измъчвали Самия Иисус! Какъв срам и ужас изпитвал той! Цял облян в студена роса, треперещ, храстът зашепнал:
	— Боже, смили се над мен! Боже, прости!
	Иисус, вече на кръста, погледнал надолу към Своята плачеща Майка и казал:
	— Помоли се Богу за този храст. Той се измъчва, защото тръните му Ме бодат жестоко.
	Толкова голямо било Неговото милосърдие, че дори и в часа на най-страшните Си мъки пожалил един обикновен храст!
	Слязъл тогава небесен ангел върху хълма и докоснал храста:
	— Бодлите ти не могат да идчезнат, ала Бог все пак се смили над теб. Бели пролетни цветове ще те покриват всяка година по това време и ще скриват за няколко дни грозните ти тръни. Хората и птичките ще ти се радват, а ти ще приличаш на бяло облаче, спуснало се на земята.
	Тъй станало, така е и до днес.

	(Преразказал Димитър Коруджиев)






Александър Вутимски

СТАРАТА ЧЕРКВА

Тревата весело расте
във мъничкия двор на черквата.
Позеленяло е кубето й
и кръстът изкримен е вече.

По остарялата трева
пълзят безшумно буболечици.
И каменните стъпала
са потъмнели като фреските.

О, този тих, черковен здрач,
където дишат богородици.
Върху стените вехнат дракони,
изтрити ангели и дати.

Легендите стоят записани
на стария черковен кръст.
Незнайният иконописец
е писал там, че ще възкръсне.





	Никола Мавродинов
	ИИСУС ХРИСТОС
	СПОРЕД СТАРИТЕ ИКОНИ

	У нас са запазени твърде малко църкви от старо време. По стените на тия стари църкви са изписани икони, които изобразяват сцени от Библията, светци и светици. Художниците, които рисуват такива картини, се наричат иконописци, а иконите, изписани върху стените на църквите — стенописи. Най-стари от запазените до днес стенописи у нас са стенописите по костницата на Бачковския манастир, а най-хубави са в Боянската църква.
	Иконописците най-често са рисували по стените на църквите образа на нашия Господ Иисус Христос. Нека се спрем на тоя образ. Влезем ли във вътрешната част на Боянската църква, ние ще почувстваме как отляво ни гледат две добри очи. Тук е изписан в цял ръст Спасителят. Той е седнал на украсен със скъпоценни камъни и бисери трон. Облечен е в сребриста долна дреха и загърнат с тъмносиня мантия. Лявата Му ръка държи подвързано със злато и скъпоценни камъни Евангелие. Дясната се повдига малко нагоре и благославя. Колко чиста и хубава е тая благославяща ръка! Така чисто и хубаво е и продълговатото Му кротко лице. Той има кестеняви, меки, пригладени коси. Две големи тъжни очи с дълбок и влажен поглед  проникват в душата ни, като Го гледаме. Колко е добър и благороден благославящият Христос в Боянската църква! Ние чувстваме колко много Той ни обича, колко много Той се грижи за нас, как се радва, когато сме добри и как скърби, когато сме лоши.
	Той е изобразен още веднъж горе, на купола, и ние трябва да вдигнем очи, за да видим и тоя чудесен образ. По купола са наредени звезди и сред тия звезди стои Вседържителят Христос. Високият купол, осеян със звезди, представя небето и върху това небе, поддържано от осем хубави ангела с бели дрехи и бели крила, се явява чудният образ.
	Но Иисус Христос е изписван и като мъченик. В църквата на Земенския манастир са изписани всички сцени на Страстната седмица, като се започне от Гетсиманската градина. Ето Христос пред Пилата — прав, с вързани отпред ръце. Неговото страдалческо лице с полуотворени устни и тъжни очи е наведено към дясното рамо. Той е мълчалив, Той страда, за да изкупи греховете на човечеството.
	Старите икони по стените на църквите ни разправят и за разпятието на Иисуса Христа. В дъното на църквата „Св. св. Петър и Павел“ във Велико Търново е изобразено снемането на Христа от кръста. Христос е вече мъртъв. Измъченото Му тяло е проснато по средата на тия, които са Го свалили от кръста и Го държат. Главата Му е отпусната наляво и със склопени очи. Безкрайна тъга е застинала върху благородното Му лице. Устните Му са свити. Отдясно до Него е младият апостол Йоан. На отсрещната страна е Неговата Майка света Богородица, която Го гледа с жал. Дълбока скръб покрива нейното свето лице. Тя притиска с десницата си едната Му отпусната вече ръка и Го придържа.
	Ние можем да видим Иисуса по стените на старите църкви и след Възкресението Му, когато слиза в ада, за да извади оттам праотците на човешкиия род — Адам и Ева. Тая сцена е изобразена еднакво в Боянската църква и в една издялана в скалите църква край село Иваново, Русенско. Тук Иисус Христос вече не е тъжен — Той е изпълнил своя земен дълг към човечеството; Той е прав и радостен, Той е преминал през мъките и сега тържествува.
	Така стенописите ни представят живота на Спасителя.
	

	
	




ТРИМОЛИТВЕНИК ЗА УЧЕНИЦИ


КЪМ СВЕТА БОГОРОДИЦА

Преславна Дево,
Майко на Христа Бога!
Принеси нашата молитва
на Твоя Син и нашия Бог,
ца да спаси чрез тебе душите ни!

МОЛИТВА СЛЕД УЧЕНИЕ

Благодарим Ти, Създателю наш,
че ни прати Твоята помощ,
за да разбираме учението.
Благослови нашите родители
и учители, които ни водят
към познаване на доброто,
и дай ни сили и здраве
да продължим това учение.

МОЛИТВА СЛЕД ЯДЕНЕ

Благодарим Ти, Христе Боже наш,
Че ни насити с Твоите земни блага.
Не ни лишавай и от небесното
Си царство. Амин!






	Петко Ю. Тодоров

	УЧИЛИЩНА ИКОНА

	Всички мои връстници от наше село ни бяха събрали в училището. Стегнати, пременени, със снети в страхопочитание калпаци, ний бяхме наредени пред старата училищна икона. Едни от долния край, други от горния; едни богати — други сиромаси; всички за пръв път се запознавахме в училището. Дядо поп светяваше вода, двама уцители му помагаха наоколо, а ний с трепет в душа бяхме вдигнали светли погледи към строго монашеските образи на светите отци — Кирил и Методий, над които бе свит венец от сочни цветя. Някаква суровост сякаш да вееше още тогава от тази дървена икона, която смътно повдигаше вяра, надежда и боязън в младите ни сърца. Ний я гледахме, ний невнятно се молехме на тия старчески лица, като едничко упование пред неуловимото бъдеще. Свещеникът свърши водосвета, вдигна китка и няколко сребристи капки оросиха иконата. Цветица трепнаха по нея, капките, обагрени от набожните вощеници, заблестяха и някаква вълшебност като да удохотвори лицата на нашите просветители… Дядо поп се обърна към нас, поръси ни и ни благослови. Тогава един от учителите поде и ний в един глас сляхме нашата молитва:

	Милий Боже, помогни ми
	да науча да чета,
	с ум и разум надари ме
	да не мога да греша.

	Дай на мама, дай на татя
	здраве, сила и живот,
	мир, любов на всички братя
	и добро на цял народ!

	Ний пеехме със замолени очи към иконата и сякаш в песента да сляхме душите и сърцата си. Ний се вече сближихме, преди да си кажем дума, обикнахме се вече като братя.
	Ний бяхме другари.
	И почнахме всички задружно: а, б… Всяка сутрин сбрани подемахме упорно нашето четене и, без да се обръщаме назад, вървяхме все по-нататък и по-нататък — пред нашите очи се разкриваше все по-нов, все по-тайнствен мир… Ний учехме нашата родна реч, тълкувахме книгата на миналата слава; повдигахме очи към небето, взирахме се в сърцевината на земята;
мисълта ни летеше през океани, страни и балкани и всички със затаено нетърпение простирахме ръце към бъдещето.
	А иконата стоеше над нас.
	Вдигаше ли се в източни долини слънцето, ний с молитва на уста се изправяхме пред вече поолющената, овехтяла икона, засясаше ли уморен денят, ний скръстяхме пак ръце, отдъхвахме пред нея.
	Кога през зимните мъгливи утрини фъртуната ни подвееше някой откъснат звук от призовния звън на училищния звънец, ний тичахме с все сила да застанем пред иконата и да се заловим на работа в топлата училищна стая, между стените та която се още повече сближавахме и задружно в най-сладки блянове се унисахме…
	Благословени ученически блянове пред иконата!…
	Като чевръст младенец в майчината утроба затрептяваше потайно в недрата на земята животворна пролет. И сочни цветове застилаха с китен килим селските морави; като огледани невести се обкичваха дървесата с бисерни цветове, завръщаха се щъркели и лястовички по ланшни гнезда. Ний пак пред иконата пеехме хвалебния химн на възкръсналата, заедно с Христово Възкресение, природа:

	Христос воскресе из мертвих,
	смертию смерть поправ
	и сонщим во гробех
	живот даровав.

	Па през тези пролетни дни някак загрижено захващахме да преобръщаме вече поопърпаните листи на учебниците си. Преповтаряхме забравени уроци — наближаваше изпит.
	Ще наберем цветя, ще окичим иконата и рано в неделя след църковен отпуст с разтупкани от вълнение сърца пред изпита, който са посетили всички роднини и първенци — заставахме пак пред светия образ. И цялото училище еква от гръмката песен на молитвата:

	Благословен Си Христе Боже наш…   
	
	Отпуст — край на богуслужението.
	Невнятно — неясно.
	Цветица — цветенца.


Атанас Далчев

СИНЕОКОТО МОМЧЕ
	На Ал. Геров

Стаята полека потъмнява,
става тъмно като във гора.
Синеокото момче оставя
своята игра.

И привлечено от смътен тропот,
от далечен тропот на коли,
спира пред големия прозорец;
пролетният дъжд вали.

Въздухът трепери, лястовици
режат като ножици дъжда
и вървят по електрическите жици
капчици вода.

Малкото момче във здрача слуша
как расте граднинската трева
и растат на неговите устни
някакви слова.

И само то почва да говори
с лястовиците, със вечерта,
със помръкналите кръгозори,
с Бога и света.

	

	


Константин Величков

КЪМ БОГА
Не виждам Те, о, Боже мили,
но тихо шепне ми душата,
че извор Си на всички сили
и Теб се кланят небесата.

Къде очи си да обърна,
тук долу или тамо горе,
каквото, Боже, и да зърна,
за Тебе всичко ми говори.

Вред чудеса неизброими
разказват Твойта слава сяйна
и величаят Твойто име,
и Твойта добрина безкрайна.

Звездата, коя нощем грее,
за Теб ми, Боже, наумява
и птичката, що денем пее,
Теб, Боже, хвали и възпява.





Пенчо Славейков

ИЗ „СЪН ЗА ЩАСТИЕ“

Зад горите тъмни ясен ден се кани
и цветята, росни от зорите ранни,
поздрав му изпращат — своя аромат.
Как е хубав, Боже, Твоя дивен свят!

На пладнешко слънце от лучите грени
пъпчици разцъфват розите засмени
и зарад милувки свождат цвят към цвят.
Как е дивен, Боже, Твоя хубав свят!

Месечко градински посребрил е грани,
на първинка обич в бляна замечтани,
свели сме се ние, като цвят към цвят.
Как е весел, Боже, Твоя дивен свят!






Елисавета Багряна

МОЛИТВА

Ти, Който можеш всичко
и грижиш се безспир
за мъничките птички,
за целий земен мир.

О, Боже, бди над мене!
От Своя слънчев свод
прати благословение
над моя млад живот!

Да расна в Твойта благост
под Твойта светла шир,
да се събуждам с радост
и да заспивам в мир!






ГОСПОДНЯТА МОЛИТВА

Отче наш, Който си на небесата!
Да се свети Твоето име;
да дойде Твоето царство;
да бъде Твоята воля
както на небето, така и на Земята;
насъщния ни хляб дай ни днес;
и прости нам дълговете ни,
както и ние прощаваме
на нашите длъжници;
и не въведи нас в изкушение,
но избави ни от лукавия;
защото Твое е царството
и силата, и славата вовеки. Амин.

	(Евангелие от Матей,
	Глава 6, стихове 9–13)








СЪДЪРЖАНИЕ


С Бог в сърцето (Георги Цанков)
Молитва (Дора Габе)
Молитва на дете за родителите си
Молитва за сирака (Цоньо Калчев)
Майка (Петко Р. Славейков)
Двете ръце (Емануил Попдимитров)
Богородички ( Дора Габе)
Закъснели (Йордан Стубел)
Към Божията Майка (Йеродякон Серафим)
Звездата (Иван Вазов)
На поклонение (Димитър Подвързачов)
Звездна вечер (Йордан Йовков)
Звездата на Иисуса (Дора Габе)
Откровението на една снежинка (Асен Разцветников)
Снежинки (Елисавета Багряна)
Коледна елха (Елисавета Багряна)
Коледна нощ (Йордан Стубел)
Дар от Божа майка (Коледна народна песен)
Коледни обичаи (Илия Волен)
Хор на коледарите (Лъчезар Станчев)
Рождество (Асен Разцветников)
Коледа (Дора Габе)
По Коледа (Тодор Г. Влайков)
Коледна молитва (Дора Габе)
Коледари (Дора Габе)
Благословен гост (Георги Райчев)
Нова година (Ран Босилек)
Срещу Водици (Никола В. Ракитин)
Бабино внуче (Пенчо славейков)
Тяхната вяра и набожност (Тодор Г. Влайков)
Надежда (Дора Габе)
Селска черкова (Иван Вазов)
Светъл ден (Славчо Красински)
Иконата (Славчо Красински)
Три народни песни
Двете гърнета (Ангел Каралийчев)
Просякиня (Георги Райчев)
Блаженства (Протойерей Д. Попниколов)
Три Иисусови притчи (Макариополски епископ д-р Николай, архимандрит д-р Серафим)
Детски псалом (Свещеник Хр. Филаретов)
Върбови клонки (Ангел Каралийчев)
Връбница (Йордан Стубел)
На Цветница (Веса Паспалеева)
Великден (Елисавета Багряна)
Великденско яйце (Никола В. Ракитин)
Великденска свещица (Ран Босилек)
Великденска нощ (Йордан Стубел)
Когато бях малък (Чичо Стоян)
Светата нощ (Йордан Йовков)
Под купола небесен (Веса Паспалеева)
На Великден (Никола Фурнаджиев)
Божието милосърдие (преразказал Димитър Коруджиев)
Старата черква (Александър Вутимски)
Иисус Христос според старите икони (Никола Мавродинов)
Тримолитвеник за ученици
Училищна икона (Петко Ю. Тодоров)
Синеокото момче (Атанас Далчев)
Към Бога (Константин Величков)
Из „Сън за щастие“ (Пенчо Славейков)
Молитва (Елисавета Багряна)
Господнята молитва
	





	

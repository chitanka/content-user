|	Сам Джанкана, Чък Джанкана
|	Двойна Игра
#	Историята на човека, който контролираше Америка

D>
	До 1969-та нашето семейтво бе заложник на наследството на босът на чикагската мафия Сам Джанкана. По онова време погрешно смятахме, че ако сменим фамилното си име, ще можем да избягаме от истинския позор да бъдем свързани с печално известния "гангстер". Това бе един акт, чиято логика се оказа в крайна сметка погрешна, защото той ни лиши от богатите ни италиански традиции, да не говорим за приятелите и семейството ни. Скрити зад маската, ние отричахме самото си съществуване, създавайки си илюзията за някаква "нормалност". Това бе заблуждение, което можехме да разсеем единствено самите ние. Тази книга е посветена на личността, която ни показа, че, само след като свалим маската, можем изобщо да се надяваме да разберем себе си.
D$ 

#	Предговор на авторите

	С написването на "Двойна Игра" ние се опитваме да предадем същността на един загадъчен човек, както и да обрисуваме, колкото е възможно по-точно, неговото участие в национални и световни дела - така, както го е разказал самият той. Въпреки това обаче следващите страници не са изследователски трактат върху живота и делата на Сам Джанкана - нито пък, смятаме ние, би трябвало да бъдат такъв трактат. Твърде много важни политически разкритияостанаха неизвестни на американския читател, благодарение на отегчителни журналистически разследвания, чийто резултат, за съжаление, са също тъй отегчителни четива.
	Вместо това подходихме към темата за живота на Сам Джанкана, опитвайки се по всякакъв начин да привлечем вниманието на читателя - да му поднесем един добър разказ - като в същото време се придържаме към точността на историческите факти. Повечето от данните, които се съдържат в тези страници, са извлечени от разговорите, водени повече от пет десетилетия между Сам Джанкана и неговия брат. Резултатът е естествения страничен продукт на това да бъдеш вътре в Чикагската "Група":  информацията бе събирана от лични наблюдения ( на малкия брат на най-могъщия бос на Чикагската мафия) и водени по същото време разговори с различни членове на "Групата". Опитахме се да предадем тези разговори и случки толкова точно, колкото бе възможно да бъдат запазени спомените за период от над пет десетилетия.
	Това, което се получи от това начинаниедалеч надхвърля простата сума от частите си. "Двойна игра" в крайна сметка е нещо повече от биографията на един мафиот, повече от изложение на организираната престъпност, повече от сензационен репортаж за главните действащи лица, повече от криминално четиво и във всеки случай - повече от завладяваща политическа драма, в чието действие участват президенти, шпиони и тайни агенти.
	Но въпреки тези свои достойнства "Двойна игра" може да бъде критикувана за прекалено забавния си стил. Това е защото разказваме за Сам Джанкана и неговото време по начин, който е по-близък до романа, отколкото до сухото изложение, "Двойна игра" се превърна в обепокоително забавно четиво. А тема като тази във всички случаи не бива да е забавна. Благодарение на този подход обаче далеч повече хора биха прочели "Двойна игра", а историците-педанти ще трябва да се съгласят, че никакво журналистическо разследване няма да може да замести личната гледна точка върху събитията на самия Сам Джанкана.
	Повечето американци досега снаеха твърде малко за въздействието на Сам Джанкана върху нацията и тъкмо това незнание превърна писането на "Двойна игра" в необходимост. Тъй като ни бяха омръзнали продължаващите досадни грешки и неточности в писанията по темата - като се почне от клането в деня на Свети Валентин и се свърши със смъртта на Мерилин Монро и убийството на президнета Джон Ф. Кенеди. Затова решихме, че е крайно време веднъж и завинаги да предадем тези събития така, както ги бе разказал самият Сам Джанкана. Разкритията, които се съдържат в "Двойна игра", макар и шокиращи, говорят сами за себе си.
	И така, ние ние сега представяме онова, което Сам Джанкана е доверил на своя брат Чък Джанкана като истината за своето време. Трябва да добавим, че правим това с прискърбие и с не малка доза страх. Това е тъжно и тежко наследство, но ние не сме си го избрали сами. Ето защо сега, след като написахме книгата, желанието ни е читателят да не смята онези, които носят името Джанкана, за виновни, само защото името се асоциира с един човек, който тъй опустушително промени хода на историята.
	Ние наистина смятаме, че от сагата, която разказваме, може да се получи положителен резултат. Въоръжен с по-истинска версия за миналото на народа, читателят - вече необременен от породената от фалшификациите апатия - би могъл да придобие по-добри възможности да влияе върху бъдещето на Америка. В крайна сметка, тъкмо това е и предназначението на "Двойна игра". Може би читателят, както и авторите на тази книга, ще стигне до заключението, че двойната игра не бе насочена само спрямо една личност, а, което е по-важно, бе насочена срещу народа на тази страна и срещу граждание на този свят.

@	Самуел М. Джанкана
@	Чък Джанкана
@	Август 1991


#	Бележки на преводача

	Организираната престъпност в Сиединените Щати, а и в целия свят, ние свързваме с понятието Мафия. Както читателят сам ще разбере от повествованието, това е термин, въведен от американската държавна администрация, преследваща престъпността. Същото се отнася и за "Коза Ностра" - понятие, измислено от шефа на ФБР Дж. Едгар Хувър.
	Самите гангстери наричат по различен начин своите организации. В Чикаго - това е Синдикатът, а по-късно - просто Групата, в Ню Йорк - Шайката, само в Нови Орлеан гангстерите предпочитали името Мафия.
	На практика зад цялото това разнообразие от термини се крие еднаква същност - същността на организираната престъпност.


#	Първа глава
	Всичко бе точно; беше прекрасна нощ за убийство. В нощното небе над шумолещите върхове на дърветата, обрамчили тихото предградие на Чикаго Оук Парк, от време на времепроблясваха летни светкавици. Макар че вече минаваше десет вечерта, изнурителната влага не се бе разнесла; въздухът бе плътен, горещ и неподвижен. Някъде в далечината излая куче. Песента на щурците и бръмченето на климатичните инсталации приглушаваха тежките отмерени стъпки на убиеца, който се промъкна покрай стената на скромната дървена вила и се спусна по бетонните стъпала към избата под нея. 22-калибровият пистолет, скрит под колана на кръста, му напомняше за предстоящата му задача.
	Нямаше от какво да се бои - нито пък защо да се крие; той и бъдещата му жертва бяха приятели. Като стигна до най-долното стъпало, тежката стоманена врата се отвори леко, така, както се бе отваряла и хиляди пъти преди това, а позната миризма на пура, примесена с мириса на наденички и чесън, го пресрещна с безбройните споменина цял един живот, белязан с доверие и лоялност. Той погледна Мууни Джанкана право в очите и се усмихна. 
	Ако се досещаше какво предстои, Мууни не показа ни най-малките признаци на уплаха. Вместо това той обърна гръб и продължи да обръща тлъстите наденички, които цвърчаха в тигана. Погледнат в гръб, приведен над печката, той приличаше на стар, посивял пес, чиито славни дни бяха отминали.
	Металът на пситолета се бе стоплил от гърба ба убиеца. Шестинчовата тръба, навита пред дулото, му убиваше непрестанно. Мууни винаги бе казвал, че изборът на подходящия момент е най-важен - и убиецът знаеше, че сега бе моментът. Той пристъпи зад приятеля си и с бързо движение измъкна пистолета. Опря го в основата на черепа на Мууни и дръпна спусъка. Изстрелът изплющя остро, жертвата се олюля напред, сетне назад и се струполи по гръб на пода.
	Убиецът стоеше над Мууни - човек, който познаваше от трийсет години - и гледаше как той се бори за глътка въздух, давейки се в собствената си кръв. Сетне пъхна дулото в зеещата уста с посинели устни и отново стреля. Окървъвеното лице потрепери; невиждащите очи премигнаха и се обърнаха. Той пъхна дулото на пистолета под брадата на Мууни и изстреля още пет куршума в онова, което бе останало от главата му.
	Като свърши работата си, убиецът спокойно отмести поглед от часовника си към наденичките, които примамливо потъмняваха върху печката. След това той излезе през вратата в лятната нощ. И изчезна.
	- Мууни е мъртъв.
	Думите отекнаха в нощта, разтърсиха Чък Джанкана и той бързо се отърси от съня.  Усети как телефонната слушалка става ледена в ръката му. Искаше да попита как е станало, защо и още милион други въпроси, но гласът продължи:
	- Изглежда са го изненадали... застрелян е в главата.
	В съобщението нямаше емоции, просто - необичайна официалност. Спазваха традицията - дори и смъртта на брат му бе своего рода работа, за която съобщаваха от безопасно разстояние, както за всяко нещо, свързано с Групата.
	Известно време Чък просто си остана седнал на леглото, вслушан в сигнала на отворения телефон. Беше 19 юни 1975-та и героят на неговото детство - великият и могъщ бос на подземния свят Сам "Мууни" Джанкана - бе мъртъв. Най-сетне всичко беше свършило. Веднъж и завинаги.
	Два дни по-късно Чък присъства на погребението на брат си. Стотици репортери, любопитни зяпачи, агенти на ФБР и офицери от полицията се бяха струпали на паркинга, придавайки на иначе мрачната церемония атмосфера, подобна на карнавалната.
	- Къде им е уважението? - промърмори ядно Чък на жена си, докато се промъкваха покрай репортерите през тежките двойни двери.
	Двама типа от Групата с дебели вратове бяха застанали на пост отвътре до вратата. Да се пази този вход бе чест и тя не се поверяваше на кого да е; Чък видя как мъжете го прецениха отдалеко и прочете в погледите им, че са го познали - те кимнаха с уважение и му направиха път.
	През всичките тези години Чък Джанкана бе идвал в чикагския параклис "Монтклеър" хиляди пъти; той бе популярен сред италианците. Сума нещастни войници на Групата бяха изпратени сред мрачната тишина на елегатно украсените стени, но той не бе подготвен за величието на погребалната церемония на Мууни.
	Почувства се неудобно, не на място - "като проститутка в храм", ще си спомни той по-късно - когато минаваше покрай мъжете през арката на входната врата на параклиса. Тишината обгръщаше покритата с червени килими зала, а тежкото ухание на цветята вземаше дъха; никога досега не бе виждал толкова цветя в "Монтклеър". Ала това не бе обичайно погребение на някой от Групата, спомни си той, а погребението на Сам Джанкана.
	Покрай стените на параклиса един връз друг бяха натрупани венци, а и бронзовият ковчег на брат му заринат с венци; Чък не бе виждал по-красив ковчег. В четирите му края грееха електрически факли, които хвърляха златни отблясъци върху червените рози, които се спускаха от две величествени бронзови урни.
	Изправен пред това великолепие, Чък си помисли, че човек можеше почти да забрави, че Мууни бе убит. Изглежда никой не искаше да се осланя на истината - жестокостта, бруталността на живота на брат му. Или на двойната игра, която бе причината за края му.
	Маса неща около живота и смъртта на брат му безпокояха Чък. Но въпросите, които го изгаряха отвътре бяха "Кой?" и "Защо"?
	Чък знаеше, че извършителят трябва да е бил някой, комуто Мууни се бе доверявал; макар че в Групата онзи, който дърпаше спусъка, и онзи, който нареждаше да бъде извършено убийството, бяха две съвсем различни неща. Пресата втърдеше, че това било просто поредното разчистване на сметки между ганстерите с цел един от тях да бъде заставен да замълчи. Но това бе безсмислица; наистина Мууни рябваше да се яви пред Специалната подкомисия на Сената по разузнаване, но той никога не би проговорил.
	Мууни не бе навлязъл и в нечия чужда територия; неговата собствена територия бе целия свят. Самата идея, че брат му бил пристъпил своите граници в Чикаго, бе най-щурото нещо, което Чък изобщо бе чувал.
	Не бе и това Мууни да не е искал да подели плячката от международните си операции, както предполагаха някои. Мууни винаги се грижеше за хората от Групата. Не бе алчен. А освен това не бе и глупав.
	Не, нито едно от тези обяснения не задоволяваха Чък. Затова той предположи, че работата бе в нещо съвсем различно, нещо, за което нито той, нито някой друг се бе сетил. Наистина, изглеждаше като вътрешно убийство на мафията. Истина бе също така, че бе извършено от доверен "лейтенант" ( така в американския жаргон наричат най-приближените на мафиотските босове помощници - б. пр.), а в Групата това бяха само една шепа хора. Но в цялата тая работа имаше нещо нередно. И то бе липсата на мотив; Групата просто не разполагаше с мотив.
	{s} По дяволите, нещата може и да се променят. {/s} 
	Той бе обичал Мууни повече от когото и да било на този свят. В същото време го беше и ненавиждал. Ала въпреки това винаги го бе смятал за недостижим, никога не бе допускал, че Мууни би могъл да бъде прецакан по такъв начин. Но кой? И защо? Това бе всичко, което искаше да научи.
	Освен това искаше да разбере какво бе онова нещо в миналото, което го караше да изглежда така дяволски хубаво. Как би могъл някой, ако е с всичкия си, да нарича онези дни хубави? Звучеше невероятно. Но невероятно или не, ето го сега, половин век по-късно, през 1975-та, изпълнен от желание тези дни да се върнат. Изпълнен от желание да види как големият му брат прекрачва през вратата на изронения им малък апартамент, как ругае и вдига скандали, докато крачи по вестниците, с които сестрите му грижливо са покрили току-що изтъркания под.
	Това бе преди Мууни наистина да се замеси. Тогава на Чък всичко му се струваше като на шега; онова, което знаеше, бе, че брат му е "важна клечка" в нещо, което хората наричаха "Синдиката".
	Чък горчиво се усмихна на себе си. Ако като хлапе бе знаел онова, което знаеше сега, щеше да избяга толкова бързо и толкова надалеч и никога нямаше да се спре да бяга. Но, по дяволите, като се хлапе се мислиш за безсмъртен. За теб няма непостижими цели, защото никой не обръща внимание на този, който си ги е поставил. Няма и тежки последствия, защото си толкова хитър, и толкова упорит, и тъй сръчен, че не могат да те хванат. Това е иронията на живота, помисли си той. Никога не разбираш истината, преди да е станало твърде късно. А какъв е смисълът да знаеш истината, когато си вече старец и играта е свършила?
	Кой знае защо се сети за новогодишното празненство, което Мууни бе организирал през 1955-та - беше сякаш преди сто години. Онази нощ Мууни бе в страхотно настроение и всички, които представляваха нещо в Групата, бяха там; беше голям, официален гуляй.
	Чък се усмихна на себе си. По дяволите, Мууни бе елегантно копеле и онази вечер доста си бе пийнал, така си беше. Чък си го представи как държи онази туба с крем за бръснене. Защо по дяволите му бе хрумнало да започне онзи бой с крем за бръснене? Ченгетата от федералната никога не биха повярвали на очите си: Мууни Джанкана в центъра на веселбата. Приличаше повече на парти на някакво братство, отколкото на мафиотско празненство: накрая лицето и смокингът на Мууни бяха целите изклепани с крем за бръснене. Сетне другите намери още. А много скоро всички вече се замеряха с чаши шампанско. Беше лудо, наистина лудо парти. И тогава навярна за първи път той видя брат си да се смее, откак бе починала жена му Енджи; смя се толкова, че Чък си помисли да не би да умре от смях - точно там, пред Бога и пред всички други. Е, Мууни не пукна от смях, по дяволите. Не, вместо това някакво шибано копеле го бе изненадало и го бе убило.
	Чък пое дълбоко дъх, пристъпи към ковчега и се вгледа във восъчното лице. Изведнъж осъзна, че никога не бе виждал брат си заспал - поне не и от много, много години. Мууни. Героят от неговото детство.
	Не можеше да отмести поглед от тялото на Мууни. Онова, което някога бе висок и як мъж, сега изглеждаше сгърчено и изкривено; то напомняше на Чък за старото дърво, което бе отсякъл в задния двор преди десетина години. Беше в същия ден, когато реши да смени името си. И оттогава не бе проговорил на Мууни. Не се бе срещал с него. До същия този миг.
	Чък стоеше пред ковчега, свел глава и взрян в брат си, и си мислеше за старото дърво. Дали дървото бе почувствало нещо, дали бе разбрало - по някакъв загадъчен начин - че дните му са преброени? Глупава мисъл, разбира се.
	Онзи ден той стоеше отстрани, докато брадвата на градинаря разкъсваше изгнилата кора. След като бе повалено, старото дърво изгуби предишната си величественост; изглеждаше просто като всеки друг наръч дърва. Човек никога не би могъл да си представи колко голямо, силно и гордо бе било. Същото бе и с Мууни, който лежеше сега пред него.
	Погледът му бе привлечен от отблясък върху метал. Бе сребърният кръст на молитвената броеница, поставена върху ръцете на Мууни. Чък вдигна поглед от ковчега.
	И изведнъж той разбра.
	Не Групата бе пожелала Мууни да умре. Той знаеше кой го бе пожелал. Може би нямаше да може да го докаже; но това всъщност нямаше и смисъл. Всичко, което имаше значение, бе, че той {s}знаеше.{/s} 
	Шумът на падащото на земята отсечено дърво - ужасният пукот на строшена кост, когато куршумът намира целта си - всичко това сега изпълваше Чък със страх, който го караше да потреперва. Чувстваше как сърцето му ще изскочи от гърдите, чуваше биенето му в ушите си. Не Групата бе пожелала брат му да умре. Мууни имаше друг, далеч по-могъщ съюзник, който би могъл да се страхува от показанията му пред Сенатската комисия. През годините тази тайна бе висяла в очакване над главата на Мууни като дамоклев меч, досущ както брадвата на дърваря. В очакване да нанесе последния удар.
	Чък се извърна от ковчега. Той бе получил своя отговор.
Димитър Кирков е български писател роден през 1945 г. в гр. Пловдив. През 1970 година завършва българска филология в СУ „Св.Климент Охридски“. Доктор на филологически науки от 1982 г. Започва да публикува в литературния печат от студентските си години и се утвърждава като писател, литературовед и преводач.

Автор е на повече от 200 статии и студии в областта на литературната история, теория и критика, печатани във всички централни литературни издания. Автор е и на литературно-критическите книги „Позиции и творчество“ (1977) и „Анализи“ (1981). Автор на помагала по литература за различни степени на обучение и съавторство в учебник по литература за 11 клас (1996 година).

Прозаическото творчество на Димитър Кирков обхваща:
— „Хълмът“, роман (1986, II издание 2004);
— „Любов в ада“, роман (1989, II изд. 1994);
— „Тайните на автомобилното гробище“, роман за юноши (1992);
— „Спирки из рая“, автобиографична проза (1998);
— „Балкански грешник“, роман (2000, II изд. 2006);
— „Формула на гибелта“, роман (2003).
— „Лабиринт“, роман, 2006

Освен романи, Димитър Кирков е печатал разкази и новели в различни издания и сборници. Книги и откъси от негови произведения са превеждани и издавани на руски, немски, английски, гръцки, македонски.

Като преводач от руски език Димитър Кирков е представил у нас множество белетристични, публицистични и философски текстове, но централно място сред тях заемат главните трудове на руски философи като Владимир Соловьов, Николай Бердяев и Лев Шестов.

За своята литературна дейност Димитър Кирков е получавал следните награди:

— лауреат на „Южна пролет“ (за „Позиции и творчество“, 1979);
— наградата на Съюза на българските писатели (за „Тайните на автомобилното гробище“, 1993);
— националната награда „Христо Г. Данов“ (за „Спирки из рая“, 1999);
— наградата „Георги Братанов“ (за „Балкански грешник“, 2002);
— наградата „Берлински хъш“, Германия (за "Балкански грешник, 2003);
— наградата „Христо Ботев“ (за цялостно творчество, 2004).

Носител е на почетната златна значка на Съюза на преводачите в България.

Димитър Кирков е работил като редактор във в. „Литературен фронт“, издателство „Наука и изкуство“ и сп. „Септември“. От 1989 до 1998 г. е съиздател на сп. „Летописи“ с проф. Тончо Жечев. Понастоящем чете лекции в СУ „Св.Климент Охридски“ по магистърската програма „Творческо писане“ на Факултета по славянски филологии. Член е на Съюза на българските писатели и на Българския ПЕН клуб.
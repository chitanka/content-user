Глава 1
(мой творчески проект, който ме представя като пишещ понякога човек — Вал99)

Вал отвори първо окото си с цвят на лешник. 

После и другото, зеленото.

Зарея поглед в розовеещото зад таванското прозорче късче ясно небе и се усмихна. 

Днес беше денят за нищо не правене. 

Събуди се потропване, потракване, пърхане на криле, весело цвърчене. Ако се съди по звуците, долитащи от малкия отворен прозорец високо над леглото днес първи са долетели папагалчетата. Значи денят ще премине ведро и безгрижно каза си Вал. Забелязала беше, че когато за оставения на перваза къшей хляб долитаха гълъбите, научаваше някоя-друга новина. Запита се в просъница не предизвиква ли съдбата с този измислен от нея начин да се буди. Започваше да става суеверна. Това не беше добре, никак не беше добре. Но имаше ли някакъв друг избор? 

Протегна се със свити юмруци. После разтвори длани и сънено погледна дясната. И се ококори. 

Липсваше една от линиите, при това не коя да е. Липсваше линията на съдбата. Колко странно, каза си Вал. Полежа малко със затворени очи. Вслуша се в интуицията си. Вътрешният глас не се обади. Сякаш нищо не се беше случило. Нищо тревожно. 

В крайна сметка какво толкова? Не бяха изчезнали всички линии. Протегна се и реши да се излежава още малко. Каква чудесна утрин. Какво спокойствие. Времето сякаш е спряло. Е, доста самотна се чувства, особено напоследък. Но пък има толкова много време да разсъждава, да прави неща, които обича. Да можеше да забрави всичко. Просто да забрави всичко. 

Спомените бяха единственото неудобство. Те разваляха всичко. Те изникваха най-ненадейно. И всеки път бяха съвсем различни. Думата спомени не беше вярната. Паметта на Вал се превръщаше в нещо като част от пъзел, който включваше картинки, триизмерни и съвсем реалистични късчета от миналото. Миналото беше винаги различно, събитията се променяха като в калейдоскоп. Като в онзи древен филм, в който една и съща история беше показана от гледната точка на двама участници. И това не беше една и съща история. Това бяха две напълно различни истории и две съвсем различни истини. 

Отломките от нещо, което се беше случило с нея и с някой друг, всеки път показваха различни измерения и никога не беше сигурно дали това е истината, дори за наглед незначителни случки. Миналото се променяше с всеки пореден поглед. 

Понякога изпитваше странното чувство, че не става дума за минало, а че става дума за някакви сънища. Все пак беше минало. Някакво минало, което опознаваше със закъснение. Затъваше в това минало, което непрекъснато се опитваше да измести настоящето и натрапчиво се възпроизвеждаше, опитваше се да се меси в живота й. 

Миналото беше като подвижни пясъци, сред които затъваше. Трудно се измъкваше оттам. Понякога за да не умре от тежестта на пясъка, който я засмукваше, спираше да мисли.  Засега не беше открила друг начин да се спасява от тежестта на пясъка, който се опитваше да я погълне и да спре дишането. Пясък. Защо пясък? Всеки ден беше песъчинка и песъчинките бяха много. Случайност. Всичко стана случайно, каза си Вал. Дори да се върна, какъв  е смисълът? Кой ще ме познае? Заличена съм от историята. Всъщност, какво е това история? Внезапно се запита тя. И реши, че това е просто една дума, удобна като всички останали думи. Дума, с която се нарича нещото живот, след като е препарирано. Когато не живееш, имаш история. Иначе е наука за лъкатушните пътища на обществото. Което ме призна за ненужна, та дори опасна личност, каза си Вал. Аз пък признах обществото за ненужно, та дори опасно за личността ми. Така че сме квит.

Най-хубавото е, че в тяхната земна история никога не съм била вписана. Няма ме в историята им. Освен като пешка с номерче и тъпа биография, досие или нещо такова. Нула. Той не знае нищо за мен. Въпросът е дали си заслужава да изпитвам носталгия и да се опитвам да се върна обратно в техния, някога мой град? В тяхната, някога моя страна. Там откраднаха времето ми. Пасмината ми открадна времето, което по чудо успях да си върна, в смисъл… 

Вал смяташе за време само онази част от живота си, в която не беше се превърнала в непозната, непозната са самата себе си. Не обичаше да си спомня за онези метаморфози, неизбежни в свят, в който ти не си нищо повече от резултат на чуждите мисли, в който дори в огледалото се виждаш с техните очи… но когато това се случеше, спомените, изпитваше неистово желание да постигне реванша, да навакса пропуснатото и да раздаде справедливост за себе си. Именно за себе си. 
А какво ще стане с възвърнатата младост, с наваксаното по чудо време, поне външно фактът беше факт? 

Току виж с връщането там, където въпреки всичко копнееше да се върне, защото единствения светъл лъч беше там, току виж ако след връщането се върне и онази болест и немощ? Не вярвам, каза си тя. Не, няма да се върне. Защото вече виждам отражението си в огледалото такова, каквото е, дори само затова. И продължи да лежи, загледана в тавана. Шумът отвън стихна. Предстоеше й поредното мислено и неотвратимо връщане в миналото. Или този път щеше да се размине? Дано само не се върна в един от онези най-обикновени и до болка еднакви дни, дано това ми бъде спестено. За щастие, пристъпът отмина. Страхуваше се именно от мисловните връщания. В най-обикновените дни. В най-обикновените дни преди разрухата и почти светкавичното остаряване. Остаряване в името на бъдещето. Което не беше нейно, а чуждо бъдеще. 

Физически усещаше как дишането й спира при някои от по-рискованите връщания. Колкото и да беше странно, именно преживяването на обикновените дни бяха най-голямото изпитание. Превъртането в паметта на обикновените дни беше най-болезнено. Връхлитат те спомени за един от стотиците възпроизвеждащи се дни, в които привидно нищо не се случва. Боли повече, отколкото изживяването на повратните моменти, наситени с болка. Непоносима физическа болка. Вал знаеше всичко за болката. Както и това, че тя не може да се опише с думи. 

Десет месеца в нещото, за което беше създадена думата пъкъл. За щастие, когато тези дни се възпроизвеждаха, болката беше спестена, сякаш изчистена от съзнанието, което обаче безспирно възпроизвеждаше рисунките на тапета до леглото, предметите от стаята, изгревите и залезите зад прозореца, мълчанието и всичко останало, както и онова невидимо присъствие на богинята Смърт, която единствена не се отделяше от нея през онези месеци. 

Тогава Вал изгуби вярата си във всички добри и милосърдни богове и божества или поне не вярваше, че те се интересуват от това, което става на земята. Никакви молитви не помагаха. Никакви молитви за чудодейно изцеление. Единственият враг и всъщност единственият съюзник, който бдеше до нея, беше тя, всесилната богиня Смърт. Именно това присъствие не й позволи на няколко пъти просто да се унесе и да заспи завинаги. Затова навремето се питаше дали пък именно тази богиня не беше нейната спасителка. Не, не се страхуваше тогава. Просто живееше въпреки невидимото присъствие.

	Сладникавата мисъл, че самата Смърт се е смилила над нея, защото само тя е оценила, че никой от хората, с които делеше покрив, не бе чул плач, нито пък беше разбрал, че го дели с човек, за който всяка секунда е разкъсваща всяка клетка болка… самата тази мисъл сега й с струваше наивна. 

Защото в един миг проумя, че тази богиня е безпристрастна и лишена от нещото, което се нарича милост и милосърдие. 

Вал тръсна глава и реши, че е опасно да продължава да разсъждава за онази мистерия, която си е една мистерия и не търпи никакви разсъждения. По-добре е да не разсъждаваш за това, защото не е разумно да предизвикваш тази всесилна богиня. Спасението беше в разума. Урокът беше този — стой далеч от вариантите да се повтори това непоносимо страдание. Ползата беше, че сетивата долавяха хладния повей и самото подсещане беше достатъчно да се укроти, тя, опърничавата навремето Вал.

Що се отнася до обикновените и общо взето на фона на дните на физическата болка безметежни дни… Изчерпали се бяха тези простички спомени, превъртането им, тези непрекъснати повторения бяха направили картинките бледи, безцветни. Така че тя все по-рядко се връщаше в миговете, когато събитията, прекрояващи живота й, се случваха с шеметна бързина. 
Най-мразеше, когато се връщаше към делата или изречените думи, които убиваха, смазваха по-сигурно от мълчанието. Мълчанието в дните на болката беше спасително, защото се пестеше всяка троха сила и енергия, за да се доживее до следващата секунда. А едни нищо и никакви думи… душевната болка. Вал се колебаеше коя от двете — физическата или душевната е по-страшна. Физическата не оставяше място за душевната. Решаваше всички въпроси. Не оставяше място за никакви чувства, освен за едно-единствено нещо, да издържиш на силата, която те кърши и всеки миг ще те изскубне като бурен. Душевната, причинената от думите… 

Душевната беше една изтънчена болка, която не причиняваше на тялото нищо. Но беше непоносима. Непоносима поради самотата. Нямаше го хладното присъствие.  Отрезвяващото присъствие на всесилната богиня. Погребваш се сам, жив се заравяш. Превръщаш се в алхимик, който превръща по най-невъобразим начин нечии — чужди — думи в отрова. Просто нечии чужди думи, изречени от чужди хора. Просто думи, празни звуци, които ти сам превръщаш в отрова. Допускаш отровата да пулсира в жилите и да те удря в слепоочията. Бавно действаща отрова, която разяжда всеки миг. И те състарява и омаломощава всеки миг. Но и това беше минало. Стореното сторено…

Истината е другаде, каза си Вал. Иначе нещата са били такива, каквито е трябвало да станат след всичко, което се е случвало. Била съм сляпа. Ако има предателство, това е мое предателство. Предадох себе си. Всъщност другото име на душевната болка, бавно и сигурно руинираща тялото, е предателство. Остаряваш, започваш бързо и неотвратимо да се превръщаш в руини тогава, когато предадеш себе си. Не себе си — мечтите си. 

През нощта отново сънува Съня. Този сън държеше като в примка,  подклаждаше някакъв неистов копнеж за близост и същевременно дълбоко нараняваше поради ясното съзнание, че сънува нещо невъзможно, една мечта, която няма как да стане истина и реалност. 

Пренесе се в своята действителност, която наричаше своя, макар и свързана със страната, станала толкова ненадейно далечна и недостъпна, така че не й подхождаше думата действителност. Сега нейната действителност беше друга, в тази стая, където беше тихо и зад прозореца започваше поредния кръговрат.  Копнееше да се върне там, където беше останала нейната единствена половинка от пъзела на живота, която превръщаше нейната родена от въображението действителност в единствената реална и желана. 

В съня те, двамата, никога не й беше дадено да види лицето му, той беше само присъствие… В съня те, двамата,  вървяха рамо до рамо по един път, който водеше към теменужено синята планина, която сега беше недостижимо далечна. Разбира се, по билото както винаги пъплеха светлинки като в романа на един земен патриарх на фантастиката, вече не се сещаше за името. В заглавието се споменаваше раят. Този сън, усещането на завихряне на топъл въздух и аромат на полски цветя, всичко се връзваше с представите й за рая, за земния, не измисления рай. Вечерта винаги беше омайна като ароматът на тревата по време на шеметното й спускане към моста, чието преминаване тегли чертата между миналото и настоящето и я захвърли в този различен свят, сякаш създаден от буйната фантазия на разказвач на приказки, и не само. 

Говореха си. Не, те не изричаха думи. Те просто вървяха сред нещо като завихрящ се облак от топлина и спокойствие. Говореха си. Но думите не се чуваха. Разговорите бяха неизречени на глас думи. Вал само си въобразяваше понякога, че му казва нещо. Така че всички диалози се измисляха от нея след като се пробудеше. В съня те си казваха всичко, смееха се и бяха едно цяло, блаженството на общуването беше пълно. Знаеше само, че се шегуват. Защото и двамата са стигнали до извода, че играта на думи е единствената игра, която си заслужава. Останалото беше ясно. Живот като живот.

— Не мога да ти обещая нищо — произнесе на глас Вал, с риск да разруши странстването през съня. Или по-скоро в желанието си да разруши магията, да прекрати това странстване. Болката от неосъществимостта понякога й идваше в повече.  — Искаш невъзможното. Вечната любов не съществува.

Направи пауза и отново се потопи в предвечерния топъл сумрак. Притвори очи и видя блещукащите виещи се по билото светлинки на паломниците, поели към върха. В съня имаше и мигове, в които просто вървяха и мълчаха. Не защото нямаше какво да си кажат и с какво да се пошегуват. А защото блаженството беше именно в това, да вървят рамо до рамо, в един ритъм, сърцата и те, дишането, гледката. 

Той разбира се както винаги мълчеше. Играта беше се променила, Вал успя да вмести един кратък монолог. Избягваше да го прави именно защото се страхуваше да прокуди съня. Гласното изричане на някакви думи беше опасно. Поне навремето си мислеше така. Не искаше да се лиши от спомена за този сън. Страхуваше се с изречените на глас думи да не го заличи завинаги.

Загадката. Тайната. Тя не извръщаше глава, защото досущ като в приказките се страхуваше, че ако се опита да внесе промени в спомена за съня, ще бъде наказана с безпаметност. Затова избягваше всякакви опити да види лицето му, когато възпроизвеждаше в най-тежките мигове, за да оцелее, именно този сън. Същото се беше случило в реалността. Толкова бързо се бяха разминали, че не успя да види ясно лицето му. Само усещането беше пътеводната нишка. Връзката им беше неразривна. Нищо повече от един сън и едно разминаване. Престани, каза си Вал. Но не успя да се спре.

Притвори очи и продължи да обитава сега вече най-нереалния от всички свои измислени светове. Но колкото и да е парадоксално, сега мечтата беше много по-реална, отколкото в миналото там, където пътищата им биха могли да се срещнат. Защото в онова минало Вал беше поставила бариера пред всички мечти. Проумяла беше, че за каквото и да си помечтае — то се изплъзва. Поради което си забрани да мечтае. И навлезе в онзи мрачен период, в който ден след ден започна да се ражда болката, физическата болка и се случи каквото имаше да се случва. До мига, в който макар и късно си позволи да мечтае. Най-голямата грешка е да се откажеш от мечтите си. От своите си мечти.

Благославям спасителната мечта, внезапно си каза Вал. 

Знаеше, че именно затова е направила погрешния ход. Разминаването. Не е било грешка и то. Колко мъдро, че си е оставила поне една вратичка към несъществуващото. Не — неосъщественото. Тази мечта беше едничката нишка, която можеше да я изведе от лабиринта. Извел я от страната на нейното бягство. Да я върне в една страна, в която се връщаше в миговете на пълна безнадеждност, за да си каже — има някъде една възможност, която не погубих. Аз погубвам всичко, до което се докосна. Аз съм олицетворение на провалените възможности. Но имам една, която остана, една-единствена. 

Внезапно попадна отново в съня. Полъх на топъл вятър. Залезът догаряше. Лято. Коларски път. Двамата вървяха един до друг. Мълчаха. 

— Съществува — каза изненадващо той. — Вечната любов съществува. И двамата знаем ключа. Но само ако видим лицата си, ако се срещнем наяве е осъществимо.

Вал се вцепени. Това се случваше за пръв път. Каза си, че сигурно тя е си е измислила тези думи и чутото е просто някаква игра на съня, слухова халюцинация. Да, точно така е, тя просто чува изречена тайната, която дълбоко в себе си беше разгадала и тя.  

Продължиха да вървят, в пълно мълчание. Този път, когато както винаги в съня, вървяха по пътя под вечерното небе, изпъстрено с розовеещи от залеза облаци, тя беше разговаряла сама със себе си, за щастие той продължи да върви мълчаливо до нея. Не изчезна като героите от приказките, които при нарушаването на някакъв обет, биваха принудени да си тръгнат, да се разделят с половинката си. Не се беше разрушил сънят, не беше се изтрил от съзнанието — това беше достатъчно. 

Сега се беше завързал някакъв странен, вълнуващ до болка разговор. Достатъчно, млъкни, каза си Вал. Просто пътувай в съня, радвай се на това, че този път сякаш всичко е повече от истинско. Не искай от един сън повече, отколкото може да даде. Не искай  неизпълними неща. Може би край на разходките насън? Не, само това не. 

В тази страна, в която се беше озовала, и която тя упорито се отказваше да нарича земна, макар че не се беше озовала тук след пътешествие сред звездите, а поради една случайност да залута в една най-обикновена гора… В тази страна животът й беше уреден, достигнала беше до едно ниво, на което при желание можеше да се омъжи за някой принц, кралствата и царствата бяха достатъчно на брой. Не липсваха красиви и влиятелни мъже, магове, съвършени воини, ако не й се забъркваше в натруфени дворцови щастливи истории. И не само знатни особи. Свят на приказките, намираше се какво ли не. Имаше съвършени мъже със съвършени обноски. При желание можеше да изживее всички романтични варианти от познатите й от онзи, далечен и затворен засега обикновен свят, където животът бе далеч по-несъвършен.  Но нямаше желание да има до себе си безупречния принц, който всеки ден ще се обръща към нея с думите любима, ще целува ръцете й и ще обяснява, че тя е неговия живот и неговото слънце. С церемонна сериозност. 

Тук, в този свят, липсваше едно нещо. И тази липса го превръщаше при цялото му благополучие в най-несъвършения от всички съществуващи светове. Смехът. Усмивките бяха добре дошли. Смехът и всичко останало, което го съпътства — не.

Времето в съня течеше бързо, наближаваше мигът, в който небето ще стане мастилено синьо — и край на разходката. Разходка, по време на която нямаше никакво докосване. Дори не си бяха подали ръка. Не бяха докоснали дори ръцете си. Колко странно. И колко логично.
Знаеше, разбира се, в съня, че и на двамата това им е най-голямата болка. Всеки беше заселил другия в мечтите си и живееше само за сметка на тези мечти. 

Работата — тогава — е била обречена от самото начало, каза си Вал, както си казваше обикновено след като приключеше пътешествието в съня. И някак хладно си каза:

— Дотук с обречеността. 

Това е моята спасителна мечта. Трябва да намеря пътя за връщане. Дори с цената да повярвам в една неосъществима история. Иначе съм изгубена. Тук. Ще умра от скука. Ако намеря пътя обратно, това е шанс — шанс нещо да се случи. Нека не издигаме в култ мита за двете половини. 
Макар че вече знаеше — не, това не е мит. 

Тогава, в миналото, имаше друг отговор. Удобен отговор. Намираш половината, която ти отърва. Казваш си, че това е твоята половина и да става каквото има да става. Излъга. Себе си. Неведнъж. И получи наказанието. Всички лъжеха безнаказано. На нея й беше отказана тази милост. Всяка лъжа се наказваше. По-точно — тя сама се наказваше за всяка своя лъжа. За всяко самозалъгване. Ако имаше палач, този палач беше тя. Тя беше най-жестокият свой палач и беше престанала да се пита защо се е превърнала в палач. Може би се беше озовала именно затова в този свят, за да намери отговора. 

В едно беше сигурна — не го ли намереше, спасителния отговор, нямаше да се върне никого в онзи толкова несъвършен и толкова жадуван свят, където можеше да види лицето му, да го зърне поне за миг. Наяве.
***
11 декември 2014 година
КАКТО С ТРАМВАЯ

Какво става, ехей, какво става
със живота, приятелю мой,
де отиде онази представа,
че докрая все същи е той?

В миг усетил си: всичко е толкоз
променено, с нов цвят и нов шум,
че макар и да вадиш на показ
разни дарби, култура и ум,

ясно чувстваш- това не помага,
някак чужд си на днешния ден,
нещо липсва ти, нещо ти бяга,
нещо лъхва те с полъх студен...

Сякаш взел си трамвая от къщи
и достигнал до другия край,
гледаш: номер на ватман са същи,
но това не е твоя трамвай,

други хора са "свои" във него,
друг народ от друг някакъв град...
Та въпросът поставя се: де го
твоят свят със духа му познат,

тоз, към който стихът ти накрая
да помаха, щом тръгнеш оттук?...
И с живота е, както с трамвая-
в един влизаш, излизаш от друг.

Валери Петров
